<doc author="Теліга Олена" date="1935" src="http://chtyvo.org.ua/authors/Teliha/Yakymy_nas_prahnete/" title="Якими нас прагнете?">
  <p>Виразно підкреслюється, що жінка не повинна бути товаришкою життя, лише матір'ю, але знов без відповіді на питання: матір'ю кого?<sb/> Далі зазначується, що жінка має дбати про «фізичне збереження раси».<sb/> Лише фізичне.<sb/> Чи ж не замала така роля для жінки?<sb/> І як тут не згадати славнозвісні 4 K!<sb/></p>
  <p>Завдяки фемінізмові «жінка перестає думати про інтерес родини».<sb/> Цілком слушно.<sb/> Але навіть не феміністка, а якраз така жінка, що думає про інтерес родини — коли його хибно розуміє, може стати матір'ю яничар, тим скорше, чим більше вона про той інтерес родини дбає.<sb/></p>
  <p>«Одним з неминучих результатів розвитку фемінізму є смерть — фізичне вимирання нації».<sb/> Безперечно.<sb/> Але одним з результатів постуляту «жінка-мати, яка дбає лише про фізичне збереження раси», також може бути смерть, коли не фізична, то не менш від неї страшна — духова, денаціоналізація.<sb/> Загальні вирази про жінку, як «приятеля-друга», не прецизують погляду на таку важну справу.<sb/> Треба ще більш рішуче відгородитися не лише від фемінізму (амазонства), але й від чотирьох К, що відгомоном грають навіть серед тих, які того зрікаються.<sb/></p>
  <p>Та оскільки « Перемога », хоч не зовсім ясно, то принаймні цілком поважно, старається розв'язати ці питання, то, на жаль, цього не можна сказати про інші органи нашої преси.<sb/> « Назустріч », наприклад, в спеціяльному числі, присвяченому жінці (ч. 12, 1934 р.) надзвичайно легковажним, кокетерійно-фрівольним тоном, повторює під маскою модернізму, передпотопові погляди на жінку-куховарку («мати») і «любку», що має мужчин для своїх «щоденних примх» (чи себе лише для примх мужчини?).<sb/> «Єва чи еманципантка — між цими двома типами мусите вибирати»!<sb/> Так нібито й один, і другий вже не перестарівся смертельно...<sb/></p>
  <p>Чи славнозвісні 4 К є дійсно правдивим поглядом фашизму на ролю жінки - про це нижче.<sb/> А наразі поставимо питання: чи справді, найшляхетніше завдання з тих чотирьох К виховання дітей — може бути в нас, на нашому ґрунті, єдиним завданням жінки?<sb/> Чи вона до того приготована?<sb/></p>
  <p>Чи в стані вона виховати свідомих дітей нації, а не «дурних курчат», коли на загально прийняту думку, була вона до цього часу лише «байстрюча мати яничар»?<sb/> Чи може вона від одних фашистівських гасел, як від дотику чудодійної палиці, перетворюватися з матері яничар і «дурних курчат» в героїчну матір відважних Ґракхів?<sb/></p>
  <p>Ні, в нас ще замало матеріялу на матерей Ґракхів.<sb/> До цього часу, на жаль, ще велика частина наших матерей, бодай, як твердять наші поети, постала з цілком іншого матеріялу.<sb/></p>
  <p>Мати в «Науці» Руданського вчить свого сина стелитися, гнутися, коли того вимагає вигода.<sb/> В «Синах» Стефаника бачимо матір, що з німим докором дивиться на синів, які тікають з-під рідної стріхи боронити рідну землю.<sb/></p>
  <p>Безперечно, не одна з українських матерей показалася в останні переломові роки — на висоті свого завдання.<sb/> З їх домових вогнищ вийшла молода ґенерація, повна самопосвяти.<sb/> Але теж не одна з цієї ґенерації знає скільки труду її коштує вирватися зі свого Андромахівського родинного вогнища.<sb/></p>
  <p>Та, на жаль, якраз жіночий тип цього окруження став типом нашої літератури.<sb/> Значить, і досі існує він масово, не перевівся цілковито, оскільки його образ і дотепер страшить в нашім письменстві.<sb/></p>
  <p>Доручати такій Андромасі, як ударне завдання, родину і формування будучих поколінь, криє небезпеку і для теперішніх поколінь.<sb/> Оскільки жінка типу матері Ґракхів, або Жанни д'Арк робить, як казав Б. Шов — з овець мужчин, то тип Андромахи навпаки, робить з мужчин те, що робила з ними Цирцея...<sb/></p>
  <p>Коли ж від такої жінки вимагається бути лише матір'ю і жінкою, то для неї буде далеко важнішою рідна стріха від рідної землі.<sb/> А дітей своїх (а часом і чоловіка) виховає вона «по своєму образу і подобію» на героїв боротьби за життєві вигоди і за всякі, для того потрібні, компроміси.<sb/> Тоді її прив'язання до свого тіснішого колективу — родини, не раз штовхне її до зради ширшого колективу — нації.<sb/></p>
  <p>Так буде завжди, доки кожна українка не навчиться дивитися на чоловіка, дітей, а головне на саму себе, не лише як на сторожів домашнього вогнища, а передусім — як на сторожів цілости, щастя і могутности більшої родини - нації.<sb/> Ось тому фашистівські погляди неможливо живцем переносити на наш ґрунт.<sb/> Бо українська жінка не сміє замкнутися в своєму теремі і відірватися від цілого многобарвного світу, що лежить поза ним, доки вона цілком не збагне всіх суворих і жорстоких вимог, які той світ ставить до неї і до її родини.<sb/></p>
  <p>Інакше вона буде зі свого терему входити до намету мужчини тільки на те, щоб «підтяти його міць», замість того, щоб її сталити; щоб відірвати його від сповнення свого обов'язку, затримати його при собі, а не пригадувати завжди ту годину, коли треба звивати намет і сідлати коня.<sb/> Інакше буде вона завжди, як та мати козака Гоголя, лише припадати йому до стремен і заливатися гарячими сльозами — замість самій йому те стрем'я тримати.<sb/></p>
  <gap/>
</doc>
