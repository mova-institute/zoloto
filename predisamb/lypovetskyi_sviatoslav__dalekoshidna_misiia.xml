<doc author="Липовецький Святослав" date="2017-06-11" src="http://tyzhden.ua/History/193586" title="Далекосхідна місія. Боротьба ОУН за Зелений Клин">
  <p>«Йдім окремими шляхами, але до спільної мети.<sb/> Може, ви дійдете до Києва з Варшави, а я через Одесу, а може, й через Токіо та Сибір, але ми маємо спільну ціль», — пригадував слова Євгена Коновальця президент Української Народної Республіки в екзилі Андрій Лівицький.<sb/> Останній мешкав і працював у Варшаві, перебуваючи в тісному контакті з польським політикумом.<sb/> А от Токіо серед названих географічних місць викликає запитання.<sb/> Втім, лише на перший погляд, адже Організація українських націоналістів і безпосередньо Коновалець підтримували тісний контакт із японськими урядовими колами, а згодом за підтримки офіційного Токіо розбудовували свою мережу на Далекому Сході.<sb/></p>
  <p>Перші зв’язки з японцями ОУН налагодить уже на початку 1930-х — у той час доволі гучною акцією, яку розглядала Ліга Націй, була пацифікація, котру поляки проводили на Галичині.<sb/> До окремого комітету, створеного в цій справі, входив і японський представник.<sb/> Відтоді націоналісти матимуть доступ до японських дипломатів, а за кілька років спробують налагодити ближчий контакт.<sb/></p>
  <p>«В 1934 р. було зложено обширну записку на тему «Україна як фактор розвалу Росії» і переложено на англійську мову.<sb/> Її предложено японцям, і представник ОУН відбув з послом Японії в Варшаві ґрунтовну розмову.<sb/> Чому японці хотіли говорити про українські справи саме у Варшаві, годі сказати, але можна здогадуватись, що саме там знаходились найбільш досвідчені в українській проблемі люди», — згадував керівник політичної референтури ОУН Дмитро Андрієвський.<sb/></p>
  <p>До варшавської зустрічі було підготовлено й окремий пакет пропозицій, одна з яких передбачала допомогу японців акціям ОУН у Маньчжурії.<sb/> Цю китайську територію японські війська захопили на початку 1930-х і проголосили маріонеткову державу Маньчжоу-Го.<sb/> Тут, зокрема в місті Харбіні, була доволі численна українська громада, і звідси було зручно формувати базу для впливу на Червону армію та українське населення прикордонних областей.<sb/> У цьому позиції ОУН та Японії збігалися, адже на Далекому Сході, зокрема в Приамур’ї, українці становили величезну групу, а окрему територію, відому як Зелений Клин, ще на початку ХХ століття заселяли переважно вони.<sb/></p>
  <p>Секретар Коновальця Михайло Селешко в січні 1935 року писав керівникам української громади в Харбіні: «Можна вислати на Далекий Схід декілька молодих хлопців, свідомих, для праці в якій завгодно ділянці, до військової включно».<sb/></p>
  <p>На цей лист відповіді не було отримано, проте член Українського політичного центру в Харбіні Іван Світ у спогадах зауважив: «Можна сказати, що заінтересування японських військових кіл Організацією Українських Націоналістів мало більш практичний, ніж політичний характер.<sb/> Японцям було потрібне те, чого вони з різних причин не могли одержати від українців на Далекому Сході.<sb/> Адже ОУН мала свої вишколені кадри до всякої праці, «включно до військово-воєнної».<sb/></p>
  <p>Тож у середині 1930-х до Харбіна перекинуто кількох членів ОУН, які одразу зайняли помітні ролі в Українській національній колонії, зокрема в Союзі української молоді (СУМ), і почали видавати часопис «Далекий Схід».<sb/></p>
  <p>У 1937 році в Берліні відбуваються переговори Коновальця та генерала Миколи Капустянського з представниками японського посольства й генштабу.<sb/> Як результат — ще того року група з трьох оунівців вирушить на лайнері з Італії до Японії.<sb/> Всі вони будуть безпосередньо пов’язані з найневдалішою акцією в історії ОУН, а саме нападом на пошту в Городку 1932-го.<sb/> Тоді організація втратила загиблими і страченими чотирьох бойовиків.<sb/> Двоє безпосередніх учасників нападу Гриць Купецький та Григорій Файда, а також провідник дрогобицької боївки УВО — ОУН Михайло Гнатів нелегально покинуть межі Польщі й опиняться на Заході.<sb/> Долучені до інших підпільників, яких спіткала така сама доля, ці троє націоналістів у середині 1930-х візьмуть участь у вишколах хорватських підпільників-«усташів» в Італії, а в 1937-му вирушать на Далекий Схід.<sb/></p>
  <p>«Ви будете працювати підпільно.<sb/> Будете жити під російськими прізвищами й не будете брати участі в житті української еміграції у Харбіні», — заявив оунівцям полковник Акікуза, який спершу опікувався націоналістами.<sb/></p>
  <p>Відтак хлопці вигадали собі життєві легенди та імена.<sb/> Представникам ОУН дали час на вивчення російської мови, а далі розпочався системний вишкіл під контролем японської розвідки: прослуховування лекцій, опрацьовування відповідних комуністичних праць і ретельне читання радянської преси.<sb/></p>
  <p>«Кожного дня була принаймні одна лекція котрогось із лекторів на різні теми, як, наприклад, організація військ прикордонної охорони, організація ГПУ-НКВД, організація Червоної Армії, біографії усіх членів Політбюро й всіх визначних сучасних більшовиків і небільшовиків, генералів тощо, відзнаки різних формацій армії, фльоти, авіації, НКВД, військ Прикордонної охорони, — пригадував керівник оунівської групи Купецький (Марков).<sb/> — Нам читали лекції про мережу концтаборів, точні дані про них, про нові досягнення соціалістичного будівництва або на такі теми, як національне питання в СССР, економічне положення, організація колгоспів і радгоспів та багато іншого, в тому й про совєтський шпіонаж та комуністичні організації поза межами Совєтського Союзу».<sb/></p>
  <p>Наступною фазою була підготовка націоналістами брошур та листівок, і тут виник перший серйозний конфлікт із японцями, які вимагали припинити друкувати проукраїнські гасла, поборювати росіян і почати співпрацю з білою еміграцією.<sb/> Останнє питання було найгострішим, тож до Відня було надіслано телеграму: «Посварилася з тіткою.<sb/> Оля»<sb/>. Тут слово «тітка» позначало японців, «Оля» — провідника націоналістичної групи.<sb/></p>
  <p>Припинивши співпрацю з японцями, оунівці інтегруються в українське життя Харбіна.<sb/> Гриць Купецький (Борис Марков) очолить «Українську Далекосхідну Січ» — перейменований СУМ, а Михайло Гнатів вирішить нелегально перейти радянський кордон.<sb/> Подібна витівка його попередника Миколи Митлюка коштувала йому життя.<sb/> Гнатіву поталанить: під час нелегального переходу кордону його заарештують японці.<sb/> Пізніше він переїде до Шанхая, де очолить українську громаду.<sb/></p>
  <p>Під час Другої світової війни японці знову звернуться до націоналістів із пропозицією співпраці.<sb/> Коли її відновлять, українці візьмуться за підготовку ідеологічних і пропагандистських матеріалів.<sb/> Водночас вони готуватимуться до японсько-радянської війни.<sb/> «Одне, що було позитивним у наших плянах у широкому масштабі, це була ідея створення незалежної від Росії Зеленої України.<sb/> Ми навіть були приготовили склад першого уряду Зеленої України, який складався з найбільш знаних українців на Далекому Сході поза межами СССР», — згадував Купецький.<sb/> Незабаром націоналістична група отримала нове завдання — працювати з радянськими утікачами-українцями, яких утримували в концтаборі неподалік Харбіна.<sb/> Розмови на національні теми, а також домовленість із японцями про переміщення українців в окремий барак згуртували цю групу, а згодом призвели до прямого протистояння з в’язнями-росіянами.<sb/></p>
  <gap/>
</doc>
