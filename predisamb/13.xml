<data>
  <chunk src="http://www.gorod.cn.ua/news/lyudjam-o-lyudjah/60160-pticyu-shipae-sotneyu-gumovih-palciv.html">
    <p>Почули таку новину (див. заголовок). Прикольно. Поїхали дивитися. Веземо з собою нещипаного півня (по дорозі заїхали в село Феськівку, купили у господаря. Він же Петю і життя позбавив).</p>
    <p>— Попередньо птицю потрібно ошпарити кип'ятком, — інструктує винахідник.</p>
    <p>Дістали ми свого півня. Нагріли на газу воду. Ошпарили.</p>
    <p>— Зробити таку машину прикортіло весною, — тим часом розказує Володя. — Живемо поряд з фірмою «Гаврилівські курчата». І мені чомусь у голову: «Йомайо. Як же вони стільки курей общипують? Не руками ж». А воно ж, коли довго про щось думаєш, аж снитися починає. Давай в Інтернеті дивитися. Справді, є такі машини. Але... Коли долар був по 8 гривень, стоїла ця техніка 4,5 тисячі гривень. Я що, дурень, таку дорогу куплять? А щипати треба. Я птицю на продаж до Черкаської області вожу. По десять-п'ятнадцять общипувать за раз треба.</p>
    <p>Почав думати, як самому таку зробить. Продивлявся відео, як працює. Та хіба ж усе розгледиш? Дивився на картинки, що і як прикручене.</p>
    <p>Барабан пристосував зі старої пральної машини «Ардо». Дрилем зробив 100 дірок. У них вставив гумові ребристі пальці сантиметрів по десять. На той час один коштував 2 гривні. Барабан крутиться, пір'я за них чіпляється і вилазить. Водою зі шланга зверху поливаю, воно змивається вниз, на лоток, щоб потім на викинштейн.</p>
    <p>Електродвигун мій ровесник, 1985 року народження. Зі старої насосної станції. На все витратив 500 гривень. З нових деталей — потрібно тисячі півтори.— Аби якісно обскублось, потрібно відрізати голову, ногу, — завершує інструктаж. — Я одну ногу залишаю, щоб було за що витягати з гарячої води.</p>
    <p>Що ж, зрозуміло. Вкинули півня в барабан, шнур до розетки. Загуло-закрутилося. Теліпався там птах десь з півхвилини... Холодною водою зі шланга Володимир поливав зверху.</p>
    <p>Вимкнули диво-техніку. Щось теє... Якось не теє... І пір'я не все повилазило, і взагалі тушка якась покоцана. Таку точно на базарі не куплять.— Не було такого ще ніколи, — засмучено розводить руками господар. — Ось дивіться! — прямо заводиться.</p>
    <p>Ловить свою цесарку, позбавляє її життя, ошпарює, вкидає в свою машину. За якісь секунди виймає. Чистенька, красивенька. На крильцях залишилося декілька пір'їн. Доскуб руками.</p>
    <omit/>
  </chunk>
  <chunk src="https://uk.wikipedia.org/wiki/Збручанський_культовий_центр">
    <omit/>
    <p>Цей центр міг нормально функціювати за умови, що релігійне життя громади буде обслуговуватися професійними волхвами і жерцями. І хоча, на думку археологів, святиня Святовита на горі Богит занепала в ХІІІ ст., ряд фактів, встановлених при розкопках інших святинь Медоборів (гора Рожаниця, узгір'я Баба, Триніг, Старий Кут, гора Високий Камінь), дають змогу датувати останні язичницькі богослужіння в Медоборах ще навіть XVII сторіччям. Це цілком імовірно, враховуючи віддаленість храму Святовита та й цілого комплексу інших галицько-подільських капищ від основних центрів християнізації слов'янського світу.</p>
    <omit/>
  </chunk>
  <chunk src="https://uk.wikipedia.org/wiki/Неоязичництво">
    <omit/>
    <p>Мабуть, найбільш іронічним і потенційно небезпечнішим прикладом зв'язку між юнгізмом та неоязичництвом виявилася та видатна роль, яку юнгівські твори зіграли у відродженні «Релігії германців» або нордичного язичництва в Європі, Англії та Північній Америці. Цей феномен, принаймні в тому вигляді, якого він набув наприкінці 1970-х рр., був задокументований у відомій статті Стефана Флауерза. Згідно з Флауерзом «багато з їхніх ідей взято з найновітніших наукових досліджень стосовно давньогерманської релігії та традиційних релігій в цілому, так само, як і з психологічних теорій К. Г. Юнга. Поняття архетипів та колективного несвідомого надзвичайно сильно вплинули на формування ідеології неогерманської релігії…. Божества у релігії Асатру/Одіна розглядаються не як автономні, трансцендентальні істоти, а, скоріше, як зразкові моделі свідомості або архетипи, які слугують патернами для людського розвитку»</p>
    <p>Корені слов'янського неязичницького руху в країнах СНД лежать у колах дисидентів (самвидавський журнал «Віче» (70-і рр.), Костянтин Васильєв, Анатолій Іванов (Скуратов), Валерій Ємельянов, дисидент Олексій Добровольський (Доброслав)), у середовищі яких воно стало у свій час однією з форм ідеологічного протесту проти комуністичного режиму. Саме тоді нативізм набув націоналістичний тон.</p>
    <omit/>
  </chunk>
  <chunk src="https://uk.wikipedia.org/wiki/Габбл_(телескоп)">
    <p type="caption">Телескоп «Габбл» після сервісного обслуговування 1997 року, під час відокремлення від шатлу «Дискавері»</p>
    <p>Космічний телескоп «Габбл» (англ. Hubble Space Telescope, HST) — американський оптичний телескоп, розташований на навколоземній орбіті 1990 року. Спільний проект NASA і Європейського космічного агентства (ЄКА). Телескоп названо на честь Едвіна Габбла.</p>
    <p>Телескоп «Габбл» — унікальна багатоцільова орбітальна обсерваторія, найбільша серед запущених у космос у XX сторіччі. Є першим апаратом із серії «Великі обсерваторії». Попри невдалий початок роботи (телескоп було запущено на орбіту із дефектом головного дзеркала) зусиллями космічної експедиції дефект вдалося майже повністю компенсувати, що надало змогу наблизитися до розрахункових характеристик. Подальші експедиції вдосконалили телескоп і за його допомогою здійснено багато важливих спостережень.</p>
    <omit/>
    <p>Космічна астрономія стала розвиватися після закінчення Другої Світової війни. 1946 року вперше було отримано ультрафіолетовий спектр Сонця. Орбітальний телескоп для досліджень Сонця було запущено Великобританією 1962 року в рамках програми «Аріель», а 1966 року NASA запустила в космос першу орбітальну обсерваторію OAO-1 (англ. Orbiting Astronomical Observatory). Місія не здобула успіху через відмову акумуляторів через три дні після старту. 1968 року було запущено OAO-2, яка здійснювала спостереження ультрафіолетового випромінювання зірок і галактик аж до 1972 року, значно перевищивши розрахунковий термін експлуатації в 1 рік.</p>
    <omit/>
    <p>Довжина космічного апарата — 13,3 м, діаметр — 4,3 м, дві сонячні батареї мають розміри 2,6×7,1 м, маса 11 000 кг (із встановленими приладами близько 12 500 кг).</p>
    <omit/>
    <p>Крім того, 10% часу спостережень залишається в так званому «резерві директора інституту космічного телескопа». Астрономи можуть подати заявку на використання резерву в будь-який час, зазвичай він використовується для спостережень незапланованих короткострокових явищ, таких, як спалахи наднових. Зйомки глибокого космосу за програмами Hubble Deep Field і Hubble Ultra Deep Field також було здійснено за рахунок директорського резерву.</p>
    <omit/>
  </chunk>
  <chunk src="Я йду, щоб повернутися!">
    <p>Шановні народні депутати!</p>
    <p>Я, як громадянин, переконаний у тому, що демократія в Україні зазнала серйозної поразки. Ми виявилися неспроможними зробити свій вибір. Політична еліта, представлена більшістю тих, хто проголосував сьогодні проти українського уряду, виявилася неготовою визнати легальну економіку і публічну політику єдиним можливим способом суспільного розвитку.</p>
    <p>Я дякую всім — і це головне. Дякую всім, хто підтримував уряд і мене у ці півтора року. Я переконаний, що наші з вами зусилля не були даремними.</p>
    <p>Я буду продовжувати ту політику, яку запропонував, усіма доступними інструментами та методами, які дозволяє демократія та принципи публічної політики.</p>
    <p>Я не йду із політики.</p>
    <p>Я йду, щоб повернутися!</p>
  </chunk>
  <chunk src="">
    <p>Економічне джерело боргів — це надто високий бюджетний дефіцит, що склався в перші роки Незалежності. Наприклад, у 1992 році він становив 13,8 відсотка, у 1994 році — майже 9 відсотків, у 1995-му — 7 відсотків, у 1997-му — 7 відсотків. Розрахунки показують, що накопичений протягом 1992-1998 років бюджетний дефіцит становить 33,4 відсотка обсягу внутрішнього валового продукту нації у 1998 році, або 34,7 мільярда гривень, чи 14,2 мільярда доларів США. Це практично дорівнює сумі нинішнього зовнішнього боргу держави Україна. Ми повинні сьогодні визнати, що держава надто довго жила не відповідно до своїх достатків.</p>
  </chunk>
  <chunk src="">
    <p>З огляду на неможливість установити результати реального волевиявлення виборців у єдиному загальнодержавному виборчому окрузі шляхом установлення підсумків повторного голосування і з огляду на те, що проведене 21 листопада повторне голосування не змінило статус кандидатів, Суд вважає за необхідне відновити права суб’єкта виборчого процесу шляхом проведення повторного голосування, за правилами, визначеними Законом про вибори президента. (...) Рішення остаточне й оскарженню не підлягає.</p>
  </chunk>
  <chunk src="http://zaholovok.com.ua/rizdvyani-istoriji-zakarpattya-mariya-badida">
    <omit/>
    <p>А коли ми закінчували вечерю в селі, то, пам’ятаю, мама зв’язувала рушником виделки і ложки, щоб ми всі були разом, в купі вся родина – так завжди мама говорила.  А також завжди казала мені до Святвечора помиритися з усіма, з ким можливо були конфлікти, простити усім і попросити пробачення. Щоб і душа твоя, і серце були щирі, щоб це було гарно, приємно, родинно. Цих традицій стараємося дотримуватися і сьогодні.</p>
    <omit/>
  </chunk>
  <chunk src="http://zaholovok.com.ua/u-mukachevi-obikrali-magazin-0">
    <omit/>
    <p>Кримінальна поліція Мукачева провела ряд оперативних заходів та встановила, що цю крадіжку скоїв 33-річний непрацюючий мукачівець. За цим фактом поліція розпочала кримінальне провадження за ч.1 ст.185 Кримінального кодексу України (Крадіжка), - повідомляє Головне управління Національної поліції у Закарпатській області.</p>
  </chunk>
  <chunk src="http://zaholovok.com.ua/na-zakarpatti-zafiksovano-bilshe-200-pozhezh-v-ekosistemakh">
    <p>На території Закарпаття за три місяці уже зафіксовано 211 пожежа в екосистемах. Рятувальники просять не спалювати суху траву та чагарники.</p>
    <p>Про це йдеться у повідомленні Управління ДСНС у Закарпатській області.</p>
    <p>«З початку року (станом на 22:00 20 березня) підрозділи оперативно-рятувальної служби Закарпатської області в екосистемах краю ліквідували 211 пожеж. Загальна площа знищеної сухої трави, чагарників та сміття становить 285,4 га», – йдеться у повідомленні.  </p>
  </chunk>
</data>
