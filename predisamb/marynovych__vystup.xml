<doc author="Маринович Мирослав" date="2017-11-18" src="https://zaxid.net/slovo_vmerlo__hay_zhive_slovo_n1441904" title="Слово вмерло – хай живе Слово!">
  <p type="header">Виступ Мирослава Мариновича на конференції National Media Talk «Роль незалежних медіа в Україні»</p>
  <gap/>
  <p>Цей момент для мене дуже відповідальний, бо в ньому наче сходяться різні лінії мого життя.<sb/> Я хотів би, щоб моїми устами зараз промовляв до вас Валерій Марченко, мій табірний побратим, який заплатив за своє вільне журналістське слово багатьма роками увʼязнення і мученицькою смертю.<sb/> На моєму місці незримо стоять усі, хто, як і мої колеги з Українського католицького університету, творять сьогодні нову натхненну Україну.<sb/> І я, звичайно ж, прошу благословення у Бога, плоттю Якого є Слово, а ще іншим іменем – Правда.<sb/></p>
  <gap/>
  <p>Ці терміни спалахнули в наш час, наче жмуток сухої соломи.<sb/> Вони ніяк не пов'язані з есхатологічними теоріями, проте також дають відчуття кінця звичного нам світу.<sb/> Він, світ, справді опинився поза звичною дихотомією «правда – брехня», а тому давній солженіцинський заклик «Жить не по лжи» сьогодні втрачає свій сенс.<sb/> Адже в «альтернативній реальності» правда здатна перетворитися на брехню – і навпаки.<sb/></p>
  <gap/>
  <p>Без сумніву, світ одвіку знав, що таке брехня і брехлива пропаганда, оскільки ці феномени супроводжують людину від часу її гріхопадіння.<sb/> Проте він усе-таки був спроможний розрізнити добро і зло, відрізнити правду від облуди.<sb/> Натомість сьогодні брехню породжують і обслуговують потужні індустрії, а відтак брехня чи напівправда стають радше правилом, ніж винятком.<sb/> Ці індустрії формують великі інформаційні «антицивілізації», які щораз більше викривлюють наш інформаційний простір.</p>
  <gap/>
  <p>Сьогодні кордони достатньо відкриті, і глушниками інформацію не заблокуєш, бо є інтернет.<sb/> Що тоді слід авторитарній владі зробити, щоб заблокувати дію правди?<sb/></p>
  <p>Відповідь проста: треба позбавити сприймача інформації здатності розрізняти правду й брехню, тобто зазомбувати.<sb/> Щоб досягти цього ефекту, владі слід впливати на інстинкти, на глибинні пласти стереотипів.<sb/> Для прикладу, типовий росіянин автоматично резонує на версії змови Заходу проти Росії.<sb/> Це глибинна парадигма, яка закладена ще в часи формування доктрини Третього Риму і діє майже безвідмовно.<sb/></p>
  <p>Так-от: для зомбі не треба глушників.<sb/> Він і так не сприймає правду.<sb/> Точніше, він сприймає правду як підступну провокацію, спрямовану на те, щоб затуманити його.<sb/> Саме цей феномен спостерігався в розділених родинах, частина яких живе в Україні, а частина – в Росії.<sb/> Переконування українських родичів, що Майдан – не фашистський, бурхливо сприймався на тому кінці телефонного дроту як прагнення їх обманути.<sb/></p>
  <p>Втім, не буду показувати пальцем лише на росіян.<sb/> Кілька місяців тому я сам, зараз начебто такий мудрагелик, перепостив на Фейсбуку матеріал про Московський патріархат, який виявився примітивним фейком.<sb/> А чому перепостив?<sb/> Та тому, що він добре лягав на мої стереотипні уявлення.<sb/> Мені насправді хотілося, щоб це було реальністю.<sb/></p>
  <p>Отже, рівень розгубленості й дезорієнтованості сприймача інформації, як на мене, сьогодні зріс.<sb/> Цьому начебто суперечать висновки недавнього дослідження «Ставлення населення до ЗМІ у 2017 р.», згідно з яким «про існування 'джинси' знають 55% опитаних, з них 63% заявили, що можуть розрізнити 'оплачену новину' – це на 16% більше, ніж минулого року».<sb/> Мені здається, однак, що тут має місце хибна самооцінка.<sb/> Цілком можливо, що насправді зросла кількість тих читачів, які з більшою недовірою ставляться до будь-яких матеріалів ЗМІ і які схильні називати «джинсою» все, що викликає в них підозру.<sb/> Багато з них просто боїться, щоб їх не мали за «лохів», а тому вважають себе уже вишколеними.<sb/> Так, недавно кілька читачів охарактеризували як «джинсу» цілком невинний матеріал на «Українській правді» про мого колишнього студента Руслана Кавацюка, оскільки текст видався їм занадто добрим і позитивним, щоб бути правдою.<sb/></p>
  <gap/>
</doc>
