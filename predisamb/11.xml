<data>
  <chunk src="https://uk.wikipedia.org/wiki/Волошка_синя">
    <p>Однорічна трав'яниста рослина висотою 30—60 (100) см. Стебло пряме, гіллясте, 30—70 см заввишки. Листки цілісні лінійні. Крайові квітки в кошику лійковиді. Листочки обгорток по краю війчасті. Цвіте з червня до осені.</p>
    <p>Крайові лійковидні квітки безплідні, вони приваблюють комах, які запилюють серединні трубчасті квітки. Стовпчик маточки наявний із тичинками, що зрослися в трубочку.</p>
    <p>1753 року волошка синя була описана Карлом Ліннеєм і віднесена до роду Centaurea. Однак 1762 року англійський ботанік Джон Гілл відніс цю рослину до роду Cyanus, який 1754 був виділений Філіпом Міллером із роду Centaurea. Тож деякі сучасні систематики вказують прийнятою назвою цього виду Cyanus segetum Hill, а Centaurea cyanus вказують як синонім, водночас, інші вказують прийнятою назвою Centaurea cyanus, а Cyanus segetum — синонімом.</p>
  </chunk>
  <chunk src="">
    <p>Олена Львівна Кульчицька (15 вересня 1877, Бережани — 8 березня 1967, Львів) — український графік, маляр, педагог. Народний художник УРСР (1956). Депутат Верховної Ради УРСР 3-4-го скликань. Автор понад 4 000 художніх творів.</p>
    <p></p>
  </chunk>
  <chunk src="http://www.pravda.com.ua/news/2017/03/9/7137623/">
    <p>Зокрема, Україна просить суд зобов'язати Росію утриматися від дій, які можуть ускладнити спір до розгляду судом справи по суті; здійснювати належний контроль над своїм державним кордоном для запобігання терористичним актам, а також припинити надання терористичним групам грошей, зброї й інших видів підтримки.</p>
  </chunk>
  <chunk src="http://www.epravda.com.ua/publications/2017/03/9/622460/">
    <p>Колишні акціонери фактично передали на аутсорсинг банку всю фінансову і бюджетну діяльність своїх підприємств. Все, що стосується бюджету, виплат зарплат, закупівель МАУ, нафтопереробки, ГОКів, феросплавних заводів, здійснювалося через банк. У такий спосіб банк отримав унікальний досвід бюджетування підприємства.</p>
  </chunk>
  <chunk src="https://gazeta.ua/articles/history-journal/_kulya-zastryaye-bilya-sercya-vsi-organi-zalishayutsya-neushkodzhenimi/754597">
    <p>– Уважайте на нього, щоб не покинув університету і не вступив до театру, – звертається колишня актриса театру "Руська бесіда" у Львові Ванда Янович до Хоми Водяного. 1907 року той разом з її сином Лесем Курбасом їде навчатися у Віденський університет.</p>
    <p>– Але ж, пані добродійко, він зовсім не думає йти до театру! Він іде на філософію! – відповідає Хома.</p>
    <p>– Ах, ви не знаєте. Він про ніщо інше не думає, тільки про театр! Обіцяйте мені, що будете його відмовляти від театру.</p>
    <p>У столиці Австро-Угорської імперії юнаки перш за все купують путівник і беруться оглядати місто. Лесь витрачає дідові гроші на журнали й книжки. А ще – потай від товариша – ходить на театральні вистави.</p>
    <omit/>
    <p>"Режисерія була дуже і дуже старанна, а місцями задивляче помислова. Гуртові яви живі, мальовничі, ефекти акустичні давали досконалу оману", – відгукується на виступ у Львові критик Степан Чарнецький у часописі "Неділя".</p>
    <omit/>
    <p>"Курбас блискуче провів свій дебют і був нагороджений оплесками глядачів, – згадує актриса Ганна Юрчакова виступ театру "Руська бесіда" у Самборі 1912 року. Грали "Марусю Богуславку". – Кожен його рух, кожна кинута в зал репліка збуджували думку глядача. Він і в житті був гарний, високий і сильний. Пізніше почав грати свою найкращу роль – Михайла Гурмана в "Украденому щасті". У п'єсі Франка ніби для нього написані такі слова Анни: "І боюсь його, і жити без нього не можу. Та й сильний же він. Здається, вола за роги вхопить і об землю кине". Дуже задоволена була зі свого партнера Катерина Рубчакова, яка грала Анну. Вона й пізніше радо виступала з Лесем".</p>
    <omit/>
    <p>"Все невеличке приміщення театру було густо насичене запахами аніліну й клею, – згадує початок 1918 року Леонід Болобан, учень студії Курбаса. – Тоді все вбрання робили з бязі, яку фарбували різними кольорами аніліну. Шматки тканини сохли по всіх закутках. На балконі й у фойє малювали декорації, а в залі вільні від репетиції актори наклеювали номерки на щойно привезені стільці. До нас, студійців, нікому не було ніякого діла. Нічого не вимагаючи, засукали рукави і почали скрізь і всім допомагати".</p>
    <p>Займаються в будинку № 17 на вул. Прорізній. У тому ж приміщенні працює танцювальна студія. Режисер звертає увагу на танцівницю Валентину Чистякову. Вона – донька співака Большого театру в Москві. Молодша від Курбаса на 12 років.</p>
    <p>– Будеш моєю дружиною, – говорить їй на першому ж побаченні.</p>
    <p>А ще пропонує роботу в театрі. Для цього дівчина мусить вивчити українську мову.</p>
    <p>7 вересня 1919 року вінчаються у Свято-Андріївській церкві. Живуть в орендованій кімнаті. Інколи їх відвідує батько Валентини. У нього не виходить правильно вимовляти ім'я зятя. Звертається до нього "Лєс".</p>
    <p>Приміщення театру потребує ремонту. Вирішують здати його в оренду. Частина акторів разом із режисером на літо їдуть до Одеси. Поселяються в приміщенні школи в районі Великого Фонтану. Там же і працюють. У дворі влаштовують кухню. Готують їжу у велетенському казані, з нього ж їдять.</p>
    <p>Коли повертаються до Києва, тут уже закріпилися радянські війська. Театр націоналізують. Курбас збирає акторів у трупу з назвою "Кийдрамте". Виїжджають до Білої Церкви, а потім – до Умані.</p>
    <p>"До Умані завітав представник села Дзензелівка і попросив нас приїхати до них на тиждень з виставами, – пише актор Василь Василько. – Село святкувало храм. Збори і квартири акторам гарантували. Для нас це була вигідна пропозиція, і ми згодились. У домовлений день приїхали кілька підвід і перевезли нас до Дзензелівки. Акторів одразу ж розібрали по хатах. У селі прекрасний сільбуд, а в ньому зала на 250 місць і невеличка, але пристойна сцена, навіть з кімнатою для акторів. Особливо ж вразило те, що портал театру, завіса й декорації були мальовані в імпресіоністичній манері! Виявилося, що дочка одного із селян – художниця, і все зробила власними руками. Ми довго розмовляли, що як би добре було, коли б у кожному селі був такий будинок, де б театр міг давати вистави. Почали п'єсою "Невольник" і мали величезний успіх. Другого дня, коли зійшлися до театру й почали розповідати одне одному, як кожний влаштувався, виявилося, що всі хазяї годують нас безкоштовно і вважають актора своїм дорогим гостем".</p>
    <p>"Він створив там таку атмосферу, що, крім захоплення роботою, все інше – і наше особисте життя, і наша побутова метушня – було тільки паливом, яке, згоряючи, перетворювалось на натхненну працю, – згадує Євгенія Стрєлкова, яка займалася в акторській студії Курбаса. – Не одержуючи ніяких стипендій, напівголодна, погано одягнена молодь могла цілими ночами "висіти" й бігати на конструкціях, репетируючи чергову постановку. Потім одне за одним ішли заняття з: історії літератури, філософії, постановки голосу, фехтування, боксу, пластики й танцю. Працювали в атмосфері творчої дружби, цілковитої відсутності інтриг і заздрощів".</p>
    <p>Під час репетицій Курбас передає своє бачення гри. Каже, що тримати образ потрібно не епізодично, а протягом усієї вистави. Режисер Борис Сахно згадує діалог Курбаса з Амвросієм Бучмою:</p>
    <p>– Кого ти граєш у другій картині, в церкві?</p>
    <p>– Брата Жана, – говорить Бучма.</p>
    <p>– Ти зовнішніми засобами передаєш скульптуру католицького святого. А за людським характером хто ти? Мужик?</p>
    <p>– Мужик.</p>
    <p>– Яка основна пристрасть Жана на всю дію?</p>
    <p>– Піднести людську гідність у своїх парафіян.</p>
    <p>– Навіщо?</p>
    <p>– Щоб потім підняти на повстання проти феодалів.</p>
    <p>– А чим він снідав?</p>
    <p>– Кашею. Гречаною.</p>
    <p>– Іди знов на сцену. Проголошуй свою промову до мужиків, як може робити це Жан, мужик, що добре поснідав кашею.</p>
    <p></p>
    <p></p>
    <omit/>
    <p>Олександр-Зенон Курбас народився 25 лютого 1887-го в Самборі – тепер райцентр Львівської області. 1922 року заснував у Києві мистецьке об’єднання ”Березіль”.
      <omit/> Через чотири роки колектив перевели до Харкова. За 11 років поставили 52 спектаклі. Половина з них – твори Леся Курбаса, інсценізації, переробки, переклади. 1924-го Лесь Курбас працював на Одеській кіностудії. Знімав короткометражні фільми: ”Вендета” – про суперечку попа з дяком за черешню на межі, ”Макдональд” – памфлет, присвячений прем’єр-міністру Великої Британії, ”Арсенальці” – епізод повстання робітників у Києві. 1933 року арештований у Москві. Звинувачений у тому, що був членом ”контрреволюційної Української військової організації”. Засуджений до п’яти років виправно-трудових таборів. 3 листопада 1937 року розстріляний у лісовому урочищі Сандармох у Карелії
    </p>
  </chunk>
  <chunk src="https://gazeta.ua/articles/history-journal/_snigostupi-yakimi-mozhna-bulo-vpolyuvati-zajcya/754598">
    <p>– Раніше зими були такі, що снігу випадало по півметра, а то й більше, – розповідає директор Колочавського музею в Міжгірському районі на Закарпатті Василь Дербак, 73 роки. – Щоб ноги не провалювалися, поверх взуття одягали снігоступи. Спочатку робили їх так: дерев'яний обідок обплітали конопляними мотузками. Ногу протягували між ними. Пізніше почали використовувати дроти й пасма шкіри. Іноді виготовляли з металу. Але такі були незручні, бо заважкі.</p>
    <p>Що більша площа "підошви", то зручніше ходити по снігу. Але надто великих не робили – щоб не плуталися ноги. Черевики для них виготовляли з автомобільних шин. Вони не пропускали вологу – можна було ходити навіть під час відлиги. Найбільше цінувалися зроблені з внутрішньої частини шини – матеріал м'якший, зручніше ставити ногу.</p>
    <omit/>
    <p>– Замість чобіт ноги обв'язували онучами та взували мешти (черевики. – Країна) в снігоступи, – розповідає киянин Ігор Довбуш, 45 років. Його дід працював лісорубом. – Були такі зими, що моя баба намотувала на ногу цілу простинь – аж вище колін поверх штанів, майже до самих пахов. Тоді сніг не потрапляв у ноги. Ця конструкція погано трималася. Часто мешти разом зі снігоступами губилися в снігу. А як треба було хутко йти, то під час ступання могли полетіти вверх. Якось у діда злетів снігоступ. Знайшов у снігу, а під ним – мертвий заєць. Дерев'яна частина влучила йому в голову.</p>
    <omit/>
  </chunk>
  <chunk src="">
    <p>"Наша нарада в Криму знову підтвердила спільну рішучість зберегти й посилити в майбутній мирний період ту єдність мети і дій, що зробила в сучасній війні перемогу можливою і безперечною для Об'єднаних Націй. Ми віримо, що це є священним обов'язком наших урядів перед своїми народами, а також перед народами світу", – йшлося у підсумковому звіті Ялтинської конференції.</p>
    <p>Вона розпочалася 4 лютого 1945 року. На той час було зрозуміло – Німеччина, яка восени 1939-го розпочала Другу світову війну, незабаром капітулює. Глави держав-учасників антигітлерівської коаліції – президент США Франклін Рузвельт, прем'єр-міністр Великої Британії Вінстон Черчилль та голова Ради народних комісарів СРСР Йосиф Сталін – протягом тижня обговорювали майбутній політичний устрій світу. Спершу планували зустрітися у Шотландії. Проти виступив Сталін: сказав, що не хоче бачити чоловіків у спідницях і вважає шкідливими для здоров'я часті там тумани.</p>
    <omit/>
    <p>Terra Mariana – Земля Діви Марії – таку назву отримало нове князівство у складі Священної Римської імперії, утворене 2 лютого 1207 року на території Лівонії – сучасних Латвії та Естонії. Ці землі вважали останнім нехристиянізованим закутком Європи. 1193-го Папа Римський Целестин ІІІ ініціював хрестовий похід на прибалтійських язичників. Терра Маріана проіснувала до 1561-го, коли її поділили між собою Швеція і Велике князівство Литовське</p>
    <omit/>
    <p>8 лютого 1965-го парламент Великої Британії заборонив рекламу сигарет на телебаченні. Перший ролик про куріння відтоді показали 10 листопада 2014 року. Це була реклама електронних сигарет. Оскільки зміст розцінили як орієнтований винятково на дорослих, її показували після 21.00.</p>
  </chunk>
  <chunk src="http://rabarbar.com.ua/books/mellops-go-diving-for-treasure">
    <p>Пан Меллоп знаходить стару запилюжену скриню на горищі. А в ній — лист, у якому позначене місце, де затонув піратський корабель разом із скарбами. І ось Меллопи вже пливуть на кораблі, зустрічають величезного восьминога та русалоньку, потрапляють у шторм і опиняються на безлюдному острові. Чи знайдуть вони врешті скарби?</p>
  </chunk>
  <chunk src="http://www.chytomo.com/issued/majya-ta-iiii-mami-rozmaiiti-modeli-simej">
    <p>Кримський татарин Раїс – ще один персонаж, про якого важливо згадати. Майя оповідає про нього і разом з цим згадує кримських татар. Короткі тлумачення історичної трагедії є важливими, зважаючи на те, що юні читачі можуть не знати цього історичного зрізу. Тут же пропонується й примітка, яка ширше привідкриває історичну канву та навіть може послугувати ключем до подальшої начитки. Розповідаючи про Раїса, Майя згадує його зовнішність: моноброва відрізняє Раїса від інших. Утім Майя повторює пояснення вчительки про недоречність висміювання зовнішності. Цей епізод торкається небезпечності й неприйнятності цькування загалом.</p>
  </chunk>
  <chunk src="http://www.chytomo.com/issued/perevagi-soromyazlivix-chboski-vijshli-drukom-ukraiinskoyu">
    <p>Привіт, це Чарлі! або Переваги сором’язливих / Стівен Чбоскі; пер. з англ. Артем Гусак. — Київ : Рідна мова, 2017. — 232 с.</p>
  </chunk>
  <chunk src="https://uk.wikipedia.org/wiki/Щоголева_Радмила_Валентинівна">
    <p>Народилася 23 березня 1974 р. в Києві в театральній родині. Закінчила Київський державний інститут театрального мистецтва ім. І. Карпенка-Карого.</p>
  </chunk>
  <chunk src="">
    <p></p>
  </chunk>
  <chunk src="">
    <p></p>
  </chunk>
</data>
