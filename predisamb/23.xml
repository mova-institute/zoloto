<docs>
  <doc author="Крамар Олександр" date="2017-08-07" src="http://tyzhden.ua/Economics/197525" title="Зростає зміна. Як трансформується український АПК">
    <gap/>
    <p>За попередніми оцінками, у 2016/17 маркетинговому році, який завершився 30 червня, Україна експортувала 44 млн т зерна, тобто на 4,9 млн т більше, ніж минулого, що стало черговим рекордом для нас. Зокрема, 20,7 млн т кукурудзи, 17,5 млн т пшениці, 5,4 млн т ячменю. У результаті за обсягами вивозу збіжжя Україна посідає перше місце у Східній півкулі та друге у світі, поступаючись тільки США, які поки що експортують його приблизно в півтора разу більше. Водночас ми впевнено подолали символічний показник в 1 т на одного мешканця, що фактично не має аналогів у світі. (Лише з 24-мільйонної Австралії і тільки в найурожайніші роки вивозять стільки само.) На нашу країну припадає й більш як половина поставок на світовий ринок соняшникової олії.</p>
    <gap/>
    <p>Показує позитивну динаміку й експорт з України іншої солодкої продукції. Наприклад, вивіз меду в січні — червні 2017-го порівняно з першим півріччям 2016-го зріс майже удвічі — до 30 млн кг. Найбільшими покупцями є США (на $18,9 млн), Німеччина (на $10 млн) і Польща (на $5,6 млн). Поступово завойовують європейський ринок і українські виробники кондитерської продукції (див. «Не лише зерном та олією»).</p>
    <gap/>
  </doc>
  <doc author="Крамар Олександр" date="2017-07-28" src="http://tyzhden.ua/Economics/196756" title="Нерівномірне відновлення. Економічне зростання у регіонах">
    <gap/>
    <p>Так от, при порівнянні обсягів українського експорту товарів у євро за перші квартали 2017-го та 2014-го років виявляється, що загалом по країні, але без урахування Донецької та Луганської областей, він зріс із €7,92 млрд до €8,72 млрд, тобто на 10,1%. Більшість регіонів успішно адаптувалися до світової кон’юнктури. Експорт товарів із Вінницької області зріс на 125%, Івано-Франківської — на 83,4%, Тернопільської — 54,1%, Чернівецької — 40,5%, Львівської — 37,3%, Київської — 32,4%, Волинської — 30,2%, Закарпатської — 25,9%. Ще в шести регіонах (Хмельницька, Житомирська, Черкаська, Київ, Полтавська, Миколаївська) зростання становило 10–20%. Від 5 до 9% за означений період збільшився експорт із Дніпропетровської, Сумської та Чернігівської областей.</p>
    <p>Лише в чотирьох південно-східних регіонах спад експорту з I кварталу 2014-го по I квартал 2017 року перевищив 10%: в Одеській — 12,9%, у Харківській — 23,9%, Донецькій — 49% та Луганській — 85,7%. Однак, знову ж таки, щодо двох останніх областей йшлося головним чином про зменшення поставок із непідконтрольних Україні територій. Кілька відсотків експорту також позбулися Херсонська й Запорізька області. За межами ж південного сходу скорочення експорту відбулося тільки в одній області — Рівненській (на 5,3%), що пов’язано головно з різким зниженням цін на світовому ринку азотних добрив і спричиненою цим втратою конкурентоздатності українських виробників.</p>
    <gap/>
    <p>Однак по окремих регіонах ситуація найрізноманітніша (див. «Як змінилася зарплата в регіонах»). У 13-ти середні зарплати навіть з урахуванням інфляції вже відновилися до рівня 2014-го (сім регіонів із показником від -0,8 % до +0,6%) чи навіть перевищили його (ще шість регіонів із приростом від 2% до 9%). У семи областях вони є на 2,9–5,5% нижчими, аніж три роки тому. У Харківській області середні зарплати за цей час втратили 8,6%, у Донецькій і Дніпропетровській — 10,6–10,9%, а в Луганській навіть 18,3%. Проте у випадку Донецької й особливо Луганської, потрібно робити похибку на те, що на окупованій території залишилася більшість великих міст і промислових центрів, де середні заробітні плати до початку бойових дій були значно вищими.</p>
    <p></p>
    <gap/>
  </doc>
  <doc author="Загайкевич Алла" date="2017-03-23" src="http://tyzhden.ua/History/188248" title="Від футуризму до електроніки">
    <gap/>
    <p>Історія про те, що Луїджі Руссоло мав брата-композитора, який писав більш помірковану музику та використовував шумові інструменти знаменитого футуриста як екзотичні, зворушує. Діяльність колишнього дипломата уряду Директорії Євгена Деслава (Євгена Слабченка) в мистецькому середовищі Парижа 1920-х насправді змінила хід історії, і світ почув первісну «шумову музику» абсолютно «електронної» естетики. Звукозапису супроводу до фільмів Євгена Деслава, на жаль, не лишилося, а він міг би бути насправді отим першим документом у майбутньому музеї історії української електроакустичної музики.</p>
    <gap/>
    <p>Сучасний медіа-арт теж має свої джерела у «вибухових» 1920-х. Український художник і теоретик мистецтва Соломон Нікрітін (1898–1965), учень Олександра Мурашка та Олександри Екстер, вражав сучасників послідовним прагненням творити універсальне мистецтво майбутнього. Ще в 1919 році він починає розробляти метод «проекціонізму» (від лат. projectus — закинутий у майбутнє). Це був час його співпраці з Олександрою Екстер і знаменитою танцівницею Броніславою Ніжинською в Києві. Під час роботи над декораціями до вистав Ніжинської Нікрітін починає вивчати аспекти руху людини, розробляє графічні біомеханічні партитури їх запису. Як і багато українських митців, на початку 1920-х він опиняється в Москві, де під час навчання у Васілія Кандінского в 1922-му створює Проекційний театр. У виставах нового театру розроблялася ідея втілення якісно нового мистецтва, де скульптура, архітектура, музика, поезія розчиняться одна в одній на основі категорій потоку, динаміки, щільності. Перші експериментальні вистави Проекційного театру, крім того, супроводжувалися виключно шумовою музикою, а актори виступали в ролі живих моделей майбутньої «соціально-інженерної Машино-Людини». Доля Соломона Нікрітіна була типовою для митців цього покоління: яскравий злет у 1920-х та цілковите забуття упродовж наступних десятиліть. Однак його проекційний метод дедалі більше цікавить сучасників.</p>
    <gap/>
    <p>У синтезаторі АНС, що названий на честь композитора Олександра Скрябіна, використано принцип графічного зображення та відтворювання звукових хвиль у їхньому динамічному розвитку. Цей синтезатор складався з оптичного генератора тонів, фотоелектричних елементів зчитування сигналу та прозорої дошки (партитури) з невисихаючим шаром фарби, на яку композитори наносили малюнки відповідно до спектральної будови звуків.</p>
    <gap/>
  </doc>
  <doc author="Мороз Володимир" date="2017-05-09" src="http://tyzhden.ua/History/191825" title="Їй належав увесь світ: Далекі обрії Софії Яблонської">
    <gap/>
    <p>Ці спогади зафіксовані у «Книзі про батька». Узагалі Софія мала дуже тісний емоційний зв’язок з татом – писала, що є немовби його продовженням у цьому світі. Немовлям вона мало не померла і від хвороби врятував батько, який був не тільки греко-католицьким священиком, а й лікарем. Іван Яблонський безплатно лікував селян і через це з ним декілька разів судилися лікарі. З огляду на духовний стан чоловіка, його покарали м’яко – взяли обіцянку, що не лікуватиме більше. Та відмовити хворим він не міг і надалі… Якось донька запитала про те, чому не став медиком.</p>
    <gap/>
    <p>«Твоя правда, я хотів бути лікарем і лікувати людське тіло, але ось я зустрів твою маму і закохався, – відповів він. – А що вона була із старого священичого роду й одиначка, тому батьки хотіли віддати її тільки за священика, бо не мали інших дітей. І так я став священиком. Ти бачиш, як воно просто, і це не перешкодило мені лікувати хворих», – пояснив батько.</p>
    <gap/>
    <p>«Ми є на землі, щоби боротись проти часу, інакше він нас поїсть. Коли йому не протидіяти, він робить нас гнилими так, наче б ми вже були мертві. Треба любити речі, любити все, що ти робиш, бо воно робить тебе багатшою за все інше, – говорив ще малій Софії її батько. – А головне, треба любити свою працю, бо працювати, значить боротись проти часу, значить творити! В кожній хвилині ти можеш зробити з нічого щось; інакше ти все нищиш, бо зменшуєш його вартість, залишаєш нидіти…</p>
    <gap/>
  </doc>
  <doc author="Козлюк Станіслав" date="2017-04-29" src="http://tyzhden.ua/Society/191038" title="Придунайські князівства. Децентралізація на Одещині">
    <gap/>
    <p>«Близько року тому до мене звертався голова Новосельського, яке згідно з планом має стати центром громади. І скаржився, що село Орлівка тягне ковдру на себе. Причина була в тому, що в згаданому селищі існують плани на побудову поромної переправи до Румунії. А це створення інфраструктури, інвестиції, бізнес. На підтримку зміни статусу Орлівки виступав і депутат Кіссе. Коли ж селищному голові Новосельського запропонували подати приклад і почати об’єднання, він відповів: «А якщо мене громада не обере на виборах? У чому тоді сенс?» Виходить, навіть тут у дію вступили шкурні інтереси», — зауважує Гудь.</p>
    <p>Такі пропозиції від Кіссе не є чимось надзвичайним, оскільки саме він виступав координатором будівельного проекту поромної переправи в Орлівці. Але якщо пошукати трохи більше, то стає ще цікавіше. Свого часу генеральним директором ТОВ «Поромний комплекс Орлівка» був Юрій Димчогло, нині заступник голови Одеської облради. На публіці зазвичай з’являється в компанії згаданого вище нардепа Кіссе. Тож у майбутньому боротьба за статус центру громади з п’яти селищ лише набиратиме обертів.    </p>
    <p>Водночас серед чиновників популярною стає пропозиція зберегти район у такому стані, як є, за принципом «один район — одна громада». Попри те що відстань від Рені до крайнього села — близько 60 км, хоч у рекомендаціях прописано 35 км. І той самий мер міста висловлює сумніви, що зможе забезпечити всім необхідним селище, яке розташоване аж так далеко від центру. Втім, із такими пропозиціями виступають і більші, сусідні райони, як-от Болградський чи Ізмаїльський, хоча в них налічується понад 20 сіл.</p>
    <gap/>
  </doc>
  <doc author="Малишева Вікторія" date="2017-07-29" src="http://tyzhden.ua/Society/197205" title="«Годувальники»">
    <gap/>
    <p>Зараз варіантів роботи для чоловіків у «республіці» кілька. І коли я пригадувала їх усі, мені здалося, що це планомірна робота якихось політтехнологів — винищування всіх робочих місць, окрім місцевої «армії». І людина зовсім нейтральних поглядів після кількох місяців безробіття почне розглядати її як єдиний нормальний варіант роботи в місті. Взагалі єдиний. Чим приваблює місцева «армія»? Грошима. Невеликими, але реальними. Для жінки, яка «працює» там навіть на цивільній посаді, це будуть великі гроші: більші, ніж на будь-якому місці поза нею. Із жовтня 2014 року по квітень 2015-го в «армії» платили доларами, бо привозити суми в цій валюті було легше. Зранку виїжджала делегація в Ростов, через кілька годин привозила зарплату. У другій половині дня гроші починали видавати за відомістю. Окрім касира та керівника фінансового відділу у «формі», у кабінеті сидів звичайний міняла, який одразу ж міг, за бажанням, обміняти долари на рублі за місцевим курсом. День зарплати був святим. Спочатку чекали й бігали щохвилини дізнатися: дають уже чи ні? Потім отримували гроші, роздавали борги й починали пити та пригадувати загиблих. Разом були свято й поминки. Тому зарплату найчастіше давали під вихідні, аби не такі були помітні втрати особового складу. На моїй вулиці в «армії» відмітилися всі молоді чоловіки. Саме відмітилися. Хтось протримався з рік, хтось — місяць. Причини звільнення типові: «Приїхали нові біснуваті комдиви, з ними працювати неможливо. Те, що вони вимагають, може, нормально для регулярної армії та новобранців, але тут це ніхто не виконуватиме». І чоловіки йдуть у нікуди — у безробіття, у пошуки старих місць роботи, у марні подорожі до Росії. Мені один хлопчина сказав про свого батька: «Батько служить. Він, типу, патріот». Оце «типу» найяскравіша ілюстрація всіх мотивів зараз.</p>
    <gap/>
  </doc>
  <doc author="Фея Олег" date="2017-08-04" src="http://tyzhden.ua/Society/197189" title="Як із фундаментальних досліджень виростає наше сьогодення">
    <gap/>
    <p>Якщо ви поділяєте думку дівчини з моєї лекції, раджу придивитися до будь-якого девайса. У ноутбуках, настільних процесорах, смартфонах, фотокамерах задіяні мільйони напівпровідникових транзисторів. До 40-х років минулого століття напівпровідники, тобто матеріали, які можуть проводити струм лише після досягнення ним певної межі, навіть нобелівські лауреати (як-от Вольфґанґ Паулі, премія з фізики за 1945 рік) вважали непорозумінням, яке ніколи не знайде свого призначення. Це і не метали, і не ізолятори. Казна що, одним словом! Після того ж, як завдяки квантовій фізиці вдалося розгадати фізичну суть цих матеріалів, що привело до винайдення транзистора, почався бум напівпровідникової електроніки, якою користуємося ми всі.</p>
    <p>У 1905-му Альберт Айнштайн використав нещодавно розроблену концепцію квантів для опису фотоефекту — явища, коли світло вибиває електрони з металів. Власне, Айнштайн і ввів у науку слово «квант». Фотоефект лежить в основі фоторезисторів, що входять до складу пристроїв для автоматичного сортування, обліку та перевірки якості продукції. Інфрачервоні датчики, датчики освітлення, вуличні ліхтарі, що автоматично вмикаються і вимикаються, сонячні батареї, робототехніка, фотоапарати, прилади нічного бачення. Навіть звукове кіно стало можливим лише з використанням фотоефекту.</p>
    <gap/>
    <p>«То яка ж користь від вашої теорії відносності? — запитаєте ви. — Викривляється там якийсь простір-час, мені з того який зиск? Хіба фільми на кшталт «Інтерстеллару» знімати». Загальна та спеціальна теорії відносності використовуються для розрахунку орбіт супутників. Наприклад, для визначення точних координат завдяки GPS. Без поправок із теорії Айнштайна щодня в координатах набігала б похибка кілька десятків метрів — і вже за тиждень-два, перебуваючи на Майдані, ви з подивом віднайшли б себе на Подолі згідно з показаннями смартфона.</p>
    <p>То ж коли наступного разу ви увімкнете GPS, щоб не заблукати в незнайомій місцині, згадайте про маленький Меркурій, що рухається трохи не так. А «Інтерстеллар», до речі, зібрав майже мільярд доларів у прокаті — непогано так для фільму про теорію відносності, «що не має жодного практичного зиску».</p>
    <gap/>
    <p>Та повернімося до розмови, що відбулася на моїй лекції. Я запитав, чим займається та дівчина. Вона мистецтвознавець. «А який практичний сенс мають картини Босха?» — «Вони викликають естетичне задоволення!» — «У такому разі я відповім, що рівняння Шредінґера в мене також викликає естетичне задоволення. Адже воно ідеальне». Понад те, завдяки, зокрема, рівнянню Шредінґера я написав цей текст на ноутбуці й надіслав до редакції через інтернет, а не набрав друкарській машинці й не ходив на пошту. А Босх комусь може й не подобатися.</p>
  </doc>
  <doc author="Трегуб Ганна" date="2017-07-30" src="http://tyzhden.ua/Culture/196797" title="Катрін Ґфеллер: «Мовчання творців сучасного мистецтва — це легкодухість, брак здібностей»">
    <gap/>
    <p>Якщо говорити про проблеми, то багато хто із сучасної арт-спільноти відмовився зніматися в цій стрічці. Із кола 50 я обрала 12 осіб, яких планувала фільмувати. У процесі переговорів із ними почула приблизно таке: «Ні, я не хочу зніматися у стрічці. Втомився» тощо. Були й ті, що погоджувалися взяти участь у моїй роботі тільки за умови, що не показуватиметься їхнє обличчя, або не записуватиметься голос. Але як без цих останніх двох компонентів забезпечити присутність особи, що є серед героїв мого кіно? Питання відкрите, правда ж?</p>
    <p>Вісім хвилин — це короткий відтинок часу, у який треба було вмістити життя людини з усіма його радостями й розчаруваннями. Були серед моїх героїв і такі, що просили список запитань наперед, аби підготуватися. Вони були вдячні за можливість висловитися, чого практично ніколи не робили до цього. У процесі вони дещо переосмислювали речі довкола себе, здобували ще певні додаткові навички.</p>
    <gap/>
    <p>«Голоси Києва», той свіжий проект, який показуватиме українську столицю для швейцарського й загалом закордонного глядача, теж не є кінематографом у повному значенні? Про що конкретно мова?</p>
    <p>— Знову ж таки йдеться не про кіно як таке. Це мультиінсталяція, мультимедійний мистецький об’єкт, який показує Київ не в документальний спосіб. Коли ви поглянете на те, що в мене вийшло, вельми можливо, що не впізнаєте свого міста. Насправді найцікавіше — це те, що поза плівкою, сам процес створення фільму, про який говоримо. Під час роботи, перебуваючи в Києві, я намагалася зібрати докупи щонайбільше доступного мені візуального й аудіоматеріалу, думок, слів, певних нотаток того, що знадобиться для роботи в студії вже в мене вдома. Значно більше я відтворюю побачене й почуте, є своєрідним композитором того, що втілиться як мистецький твір. Використовую всі доступні мені засоби: фотографую, пишу на відео, нотую найдрібніші моменти, сегменти оточення, комбіную їх разом. Таким способом перетворюю місто, з яким працюю, відповідно до власних емоцій. У цьому й полягає свобода творця — у можливості вільно висловитися.    </p>
    <gap/>
  </doc>
</docs>
<!--





 -->
