<docs>
  <doc author="Нечуй-Левицький Іван" date="" src="http://chtyvo.org.ua/authors/Nechui-Levytskyi/Drehochyn_ta_Ostrih/" title="Дрегочин та Остріг">
    <gap/>
    <p>За  монастирським єзуїтським садом од  плацу містечка йде улиця вниз. На цій улиці стримить по обидва боки кілька вбогих міщанських хаток, але  мостова й  досі  збереглася.  Ця  улиця йде  вниз  до  руїн  панянського католицького монастиря.  Ця  руїна стоїть за городом в  узькій долинці і заставляє всю долину,  неначе ворота.  Посередині стоїть костьол чудової  напівготицької архітектури,  без портика, з двома масами колон по обидва боки дверей.  На  цьому костьолі ще  біліє щикатурка,  і  він  навіть не нагадує руїни.  Здається,  в  йому ще йде служба божа і  живуть черниці.  Будівля келій іде квадратом за костьолом і притулена до самого костьолу, так що з  келій можна входити в  костьол з  двох боків.  Ми перейшли всі порожні келії  без  дверей,  без  вікон.  Келії черниць маленькі і  такі  низенькі,  що  високий чоловік дістане рукою до стелі.  Знать,  черницям жилося не так добре,  як єзуїтам.  Кругом келій зостався садок,  але без огорожі, зовсім запущений. В йому паслись вівці та корови.</p>
    <p>Ми вернулись в город і пішли на високі кручі,  що зносяться над самим  Бугом.  Гори стоять над водою і  такі круті,  що на них не можна встояти ногами, стоять, як сахарні голови, і обросли зеленою травою.</p>
    <gap/>
  </doc>
  <doc author="Хвильовий Микола" date="1925" src="http://chtyvo.org.ua/authors/Khvylovyi/Kamo_hriadeshy/" title="Камо грядеши?">
    <gap/>
    <p>Але йдемо далі. Йдемо до просвітянського визначення митця.</p>
    <p>— «Я називаю (каже «енко») художником того міщанина «обивателя», який врівні з ходою розвитку класу–переможця зумів дати суспільству корисний твір».</p>
    <p>В тім–то й справа, що його не можна назвати митцем, бо, на жаль, він не дасть корисного твору. Бо митець, який йде «врівні з ходом розвитку класу», перестає бути митцем. Марксизм не був би марксизмом, коли б він не будував свою теорію на досвіді минулих віків. А минуле каже:</p>
    <p>— Справжні митці, як митці, завжди попереджали свій клас і ніколи не йшли з ним врівні. Інша, вибачте за вираз, теорія не тільки профанує пролетарське мистецтво, але й становить глибоко консервативний чинник у розвиткові суспільства. Не треба плутати понять: одна справа лікнеп, а друга — мистецтво. Наш пролетаріат ще й досі з більшим задоволенням дивиться на халтурну «сатану в бочці», ніж на курбасівську постановку. Але це зовсім не значить, що той, хто напише червону «сатану в бочці», буде митцем. Він теж халтурщик. І зовсім не випадково, що велику частину так званої агітаційної літератури писала безпринципна міщанська напівінтелігенція, яка нічого не мала і не має з пролетаріатом. Тут зіграла роль не ідеологія, а простісінький гонорар.</p>
    <p>Безперечно — і червона «сатана в бочці» найде свою поличку. Але розцінювати її можна не як «революційно–мистецький факт», а як факт, на кращий випадок, «революційний». Одна із ознак мистецтва — це його нестримний вплив на розвинений інтелект. Отже, коли наш лікнеп зробить своє діло серед нашого пролетаріату, тоді те пролетарське мистецтво, що про нього ми зараз будемо говорити, воістину буде творити чудеса, воістину буде могутнім чинником в розвиткові людськості і поведе її до ненависних просвітянинові «тихих озер загірної Комуни», де зустріне людину «втілений прообраз тієї надзвичайної Марії, що стоїть на гранях невідомих віків».</p>
    <gap/>
  </doc>
  <doc author="Шевельов Юрій" date="1988-09-30" src="" title="Ю. Шевельов до Г. Костюка">
    <gap/>
    <p>Повертаючися до речей ближчих і приступніших нашому контролеві, – моя провина. Цього року в серпні я так захопився писанням своїх недолугих спогадів, що занедбав усі свої поточні справи. І це, здається, вперше, відколи я в Америці, не привітав Тодя й Куму в серпні. Ганьба й злочин. Перекажіть їм запізнені привіти й прохання вибачити.</p>
    <p>У справах Винниченкового архіву. Дружба дружбою, але не пускайте цапа до городу. Себто совєтчиків, хоч би й яких сим  патичних, до архівних матеріялів. Спільні видання – інша річ, коли б вони й самі схотіли, фотокопії, які ми для них зробимо, але не нутрощі архіву. Щодо писання видавничої комісії, то це звичайна тактика її голови. Бувши науковим і розумовим ну  лем, він хоче ввійти в науку адміністративним шляхом. Там він писатиметься першим, бо ж починається на БЕ. Як німці кажуть, – Дер Езель іммер ґет форан – осел завжди йде першим. Але істотного значення це не має.</p>
    <p>Щодо Грабовича – не дивуйтеся. Він на мене пеклом дихає, відколи не дістав нагороди Антоновичів, почасти з моєї вини. Він мене нікуди не запрошує, про мене не говорить, якщо не говорить проти мене – згадайте його статтю про МУР, а якщо не читали, прогляньте. Крім того, він прокладає місток до Києва кожною ціною, а я посідаю – так я думаю – принциповішу позицію. Одне слово, він не дурень, але кар’єрист передусім.</p>
    <gap/>
    <p>Вітайте себе, Тодя, Куму, Лесю й не забувайте.</p>
  </doc>
  <doc author="Шевельов Юрій" date="1992-12-03" src="http://www.bookland.com/download/8/83/83171/sample.pdf" title="[лист до Забужко]">
    <gap/>
    <p>Але чому Ви начисто усунули Англію, ніби її й нема й не було? Думаю, що розрив зрілого Франка з юнацьким був майже повний, але все таки не остаточний. Щодо мене, почуття роздвоєні. З одного боку, по-людськи шкода, що Ви не раз згадали й дуже пересічного Мірчука, а не спом'янули хоч словечком мене. А з другого, воно й приємно, що думали ми самостійно, а сама аналіза й висновки мають стільки подібностей. Є лемківська приказка, щось на зразок — Якщо тобі двоє скажуть, що п'яний, піди ляж і проспися. Так от ми творимо тут ту двійку, яка робить поради й діягнозу слушною.</p>
    <gap/>
  </doc>
  <doc author="Шевельов Юрій" date="1949" src="http://chtyvo.org.ua/authors/Sheveliov_Yurii/Dumky_proty_techii/" title="Думки проти течії">
    <gap/>
    <p>Тому в дальшій частині статті ми не маємо наміру полемізувати з Д. Донцовим. Натомість зробимо спробу в міру можливости об’єктивно висвітлити головні позитивні й неґативні риси донцовщини, чи то пак вісниківства, в час її зародження й розквіту, щоб оцінити її ролю тепер. Не будемо говорити ні про Самчука, ні про Косача, ні про себе. Самим стилем своєї статті, як ми вже бачили, Д. Донцов об'єктивно ствердив частину обвинувачень Юрія Косача: обвинувачення в затисканні не милих письменників методами провокації й наклепу, в створенні певної кліки літературних законодавців. Важливі не особи, а концепції. Вісниківська концепція в свій час була доконечна й корисна. Вона визначила собою коло двох десятиріч нашої духовости. Нам, правда, кажуть, що „Донцов не проводив, а тільки зручно грав на настроях і захопленні модними гаслами" (Лагодівський). Не аналізуймо, так це чи ні. Америка теж названа ім’ям не Колюмба. Донцов для нас тут — символ відтинку нашої історії. Чи був він його Колюмбом, чи тільки Амеріґо да Веспуччі, це справа другорядна.</p>
    <gap/>
  </doc>
  <doc author="Бойко Юрій" date="1947" src="http://chtyvo.org.ua/authors/Boiko_Yurii/Odvertyi_lyst_do_Yu_Sherekha/" title="Одвертий лист до Ю. Шереха">
    <gap/>
    <p>Говорячи про матеріялістичність і ідеалістичність підходу до дійсности, Ви, Юрію Володимирович, цитуєте М. Плянка і, на підставі ніби його думок, робите ВИСНОВОК, що різницю між духом і матерією новітня фізика знімає. Чиж добре Ви зрозуміли вислів Плянка? Коли цей учений говорить про єдність фізичного і душевного, то, думаю, слід розуміти його слова в тому сенсі, що однаково душа і тіло не є пізнавальними в своїй найглибшій істотності. Тільки розуміння однаковости душевного і тілесного як однаково сповнених таємничости сил було б продовженням наведених мною в попередніх двох цитатах думок цього ж таки дослідника, отже, маємо в нього не заперечення ідеалізму, а саме його ствердження, уґрунтоване розвитком модерної фізики. Повторюю, матеріялізм, як система практично життєвих поглядів, система життєвої емпірики в колі дотикальних речей і явищ, система думання, аналогічна до понять спертої на матерії клясичної фізики, залишається доцільним, позбуваючись проте права претенсій на універсальність. Єдино універсальною залишається ідеалістична концепційність. Познаки саме такого співрозміщення концепцій спостерігаємо нині в світі, з тим, одначе, що войовничий філософський матеріялізм, внурившися в московську імперіялістично-політичну структуру, діє і буде діяти її засобами в усьому світі, ставши разом з тим для неї засобом.</p>
    <gap/>
  </doc>
  <doc author="Мясоутов Шаміль" date="2010" src="http://chtyvo.org.ua/authors/Miasoutov_Shamil/Dzhokhar_Dudaiev_borets_za_chest_svobodu_i_nezalezhnist_chechenskoho_narodu/" title="Джохар Дудаєв – борець за честь, свободу і незалежність чеченського народу">
    <gap/>
    <p>Після Грозного ганьба російського керівництва продовжувалася. 14 червня 1995 року Шаміль Басаєв здійснив напад на Будьонівськ, після якого генерал Степашин, глава МВС Ерін і представник президента в Чечні Єгоров позбулися своїх постів, а Кремлю довелося піти на укладення тимчасового перемир’я з бойовиками і почати переговори.</p>
    <p>Російська сторона, за згодою президента, відкрито пропонувала генералу Дудаєву виїхати в одну з мусульманських країн, що у тогочасному становищі виглядало безглуздо.</p>
    <p>За свідченням очевидців, у Єльцина почалася страшна депресія. Він плакав і пив. Казав, що генерали його обдурили, що війна з Чечнею - його найжахливіша помилка у житті.</p>
    <p>У 1996 році відбулася нова трагедія. Радуєв напав на дагестанське місто Кизляр, а потім безперешкодно перемістився в Первомайськ, і також безперешкодно повернувся назад до Чечні.</p>
    <p>Зганьблений на весь світ президент Єльцин віддав наказ на усунення Дудаєва. Робота велася відразу за кількома напрямами, проте підібратися до дуже обережного генерала, до найближчого оточення якого входили виключно родичі, було вкрай важко. Двоє агентів були виявлені і вбиті при першій же спробі ввійти в оточення Дудаєва. Третьому вдалося влаштуватися помічником до особистого кухаря президента, але його також викрили. Тим часом, призначений замість Степашина головний контррозвідник Росії М. Барсуков регулярно вимагав від ФСБ голову Дудаєва.</p>
    <p>Врешті-решт, декільком завербованим чеченцям все ж таки вдалося впритул наблизитися до Дудаєва. Спочатку ставилося завдання викрасти Дудаєва. Для цього агенти повинні були забезпечити коридор для спецназу. Варіант виявився нездійсненний. Тоді поставили завдання підірвати чеченського вождя, заклавши бомбу або в його автомобіль, або на дорозі, якою він буде їхати.</p>
    <p>У цей період підключений до операції науково-технічний відділ ФСБ запропонував виготовити прилад, який перехоплював би промінь, що йде від телефону на супутник, фіксував точні координати абонента і передавав їх бомбардувальній авіації. За розвідданими Дудаєв часто користувався супутниковим телефоном «Інмарсат», подарованим нібито американцями.</p>
    <p>Вартість цієї розробки приблизно складала 1 мільйон доларів. Єльцин, не замислюючись, розпорядився виділити необхідну суму. У гранично короткі терміни апаратура була виготовлена. Випробування приладу відбулося на одному з військових полігонів. Результат перевершив усі очікування. Ракета уразила ціль завбільшки з табуретку. Операція була настільки таємною, що навіть агенти ФСБ, які знаходились в оточенні Дудаєва про неї не знали.</p>
    <p>За однією з версій, увечері 1 квітня 1996 року екіпаж російського літака далекого радіолокаційного виявлення «А-50» (аналог американського «Авакса»), зі встановленим на його борту спеціальним обладнанням для перехоплення сигналу від супутникового телефону, отримав наказ на зліт. Набравши висоту 22 тисячі метрів, він почав кружляти над Чечнею. У той же час кортеж Дудаєва виїхав у район села Гехі-Чу. Через 30 хвилин у небо злетіла пара фронтових бомбардувальників «Су-24», яка, витративши все паливо, але так і не отримавши координат передбачуваного удару, повернулася на аеродром для дозаправки і тут же вилетіла повторно.</p>
    <p>Зупинивши свою «Ниву» в полі, Дудаєв розвернув телефон на капоті автомобіля, зловив сигнал із супутника. Вся його свита знаходилася від нього на досить далекій відстані, щоб не чути, з ким і про що розмовляє президент. Сам Дудаєв також відійшов з трубкою від апарата на кілька метрів. Через лічені секунди прилад на «А-50» зловив промінь і передав цілевказування на «Су-24». Ще через мить дві ракети вийшли на ціль. Перша встромилася в землю і не вибухнула.<gap/></p>
    <gap/>
  </doc>
</docs>
