<texts xmlns="http://www.tei-c.org/ns/1.0" xmlns:mi="http://mova.institute/ns/corpora/0.1">
  <chunk src="http://persha.kr.ua/news/economy/112731-za-skilky-mozhna-orenduvaty-kvartyru-v-kropyvnytskomu.html">
    <p>Попит на квартири старого житлового фонду в місті високий. Орендарі цікавляться квартирами, розташованими на середніх поверхах будинку, перші і останні – не користуються попитом у квартиронаймачів.</p>
  </chunk>
  <chunk src="https://vk.com/wall-2394102_421895">
    <p>Частенько відвідую сайти знайомств, так от 70% жінок там, з байстрюками.</p>
    <p>В мене питання кому ви такі потрібні?</p>
    <p>Нагуляла то виховуй сама одна з другою!</p>
  </chunk>
  <chunk src="http://obukhiv.online/2017/02/17/lis-pid-zabudovu-obuhivski-aktyvisty-podaly-drugu-petytsiyu/">
    <p>У генеральному плані міста територія, на якій орендар – ТОВ “Київщина-Житло” – зводитиме багатоповерхівки, досі позначена як «ліси», цей план не змінювався роками. Противники забудови впевнені, що, зважаючи на це, на зеленій території не можна  будувати – ростуть сосни заввишки по 20 метрів, яким  від 50 до 60 років. Проте ще у 2006 році Обухівська міськрада здала цю територію в оренду забудовнику. Тристоронній договір  між ДП «Київський лісгосп», міськрадою та забудовником передбачав, що лісгосп передає ці землі міськвладі, а та в свою чергу – у користування забудовником. Натомість забудовник зобов’язався передати 10% збудованих площ Обухівській міськраді і ДП “Київлісгосп”.</p>
    <omit/>
    <p>
      <b>Громада готова йти до НАБУ</b>
    </p>
    <omit/>
    <p>
      <b>ПОГЛЯД ЗБОКУ.</b> Якщо явні порушення законодавства і махінації у цій справі і були, то їх скоїли 10 років тому, виводячи землі з лісового фонду, вважає незалежний журналіст, відомий політичний оглядач Леонід Швець. «Тепер забудовник планує відбити вкладені кошти і мати прибуток, що, зрештою, зрозуміло, – говорить він. – В таких випадках, якщо оскаржити право власності вже неможливо, лишається тільки шукати компроміс: міська рада може запропонувати будувати не житло, а якийсь інший, соціально корисний об’єкт, або надати іншу ділянку під забудову. Нажаль, не бачу варіанту для громади, окрім як вимагати від влади обміняти ділянку під лісом на іншу – інакше ніякий суд її не підтримає (звісно, якщо порушення доведені не будуть)».    
    </p>
  </chunk>
  <chunk src="http://nehrebeckyj.livejournal.com/248241.html">
    <p>"Зелені Карпати" тому зелені, що дощові. Це кожен знає. Коли дощі, то багато трави й багато грибів - гуцулам (і бойкам, і бойкам!) це добре. А туристам погано. Ото раз на кілька років вирвешся в ті гори, а воно ллє і ллє, ллє і ллє, і туман, і не видно ніякої карпатської краси. Один раз, наприкінці вересня, було таке, що вечір мене застав прямо в селі Бистриця, і не було де поставить намет, то я перейшов річечку - води було по кісточки - і став на протилежному березі. На високому - десь півтора метра.</p>
  </chunk>
  <chunk src="http://ababahalamaha.com.ua/uk/Український_космос">
    <p>Так сталося, що двоє найвизначніших конструкторів протиракетних систем (ПРО), народившись у сусідніх українських областях (у Запорізькій і Дніпропетровській відповідно), «воювали» за дві найбільші держави: Григорій Кисунько розбудовував радянську ПРО, а Едвард Гінцтон створював ПРО США.</p>
  </chunk>
  <chunk src="http://knigosvit.com.ua/book/velike-m-sto-malenkii-zaichik-abo-med-dlya-mami-kazka">
    <p>Мама маленького Зайчика застудилася, і він вирішив піти купити для неї меду, адже чай з медом — найкращі ліки на горло. Але місто велике, а Зайчик — дуже маленький, і він заблукав... Зворушлива історія зі зворушливими ілюстраціями і щасливим закінченням.. У надзвичайно живописних ілюстраціях Софії Ус гармонійно поєднуються олія і акварель.</p>
    <p>Для дошкільнят.</p>
  </chunk>
  <chunk src="Недержавні таємниці">
    <p>З висоти пташиного лету Хоружівка нагадує великий хрест: кілька менших і більших яруг перетинаються тут майже під прямим кутом, створюючи характерну фігуру. Поміж пагорбів, на яких розлого, мальовничо і трохи вайлувато розляглося село, у раменах цього хреста розташувалися ставки: Зененків, Панський, Хусь, Круподерин та один з найменших — Каленченків ставок.</p>
    <p>Від ранньої весни до пізньої осені верби полощуть у ньому свої сиві коси. Каленченків ставок — одне з найбільш романтичних місць у Хоружівці. Тут не буває багато люду навіть попри те, що з нашого «кутка», зі Шпаківки, лежить найкоротший шлях до школи, у центр села. На його греблі зустрічалися долі. Тут освідчувалися у коханні.</p>
    <omit/>
    <p>Батько прийшов пішки у Ромни. Там утворилася зграйка таких, як він, малих волоцюжок. Повз станцію один за одним проходили товарняки, часом тільки пригальмовуючи, часом зупиняючись на довший час. Так виник план: залізти на платформу вагона і, слідкуючи за сонцем, рухатися на південь.</p>
    <p>Далі лишалося дочекатися, поки якийсь із поїздів призупиниться, залізти на товарняк із такими, як і він, десяти-тринадцятилітніми шибениками і сподіватися, що кожна нова станція буде ближчою до омріяного Півдня.</p>
    <p>Поїзд їхав чи то півтора, чи то два тижні. За бортом платформи пролітали під гуркіт коліс незнані і небачені краєвиди: ліси змінилися степами, часом на горизонті було видно гори. Були дні, коли поїзд стояв цілий день на станції і нікуди не рухався. Тоді вони стрибали з вагона і йшли на «полювання»: то десь зі столу щось потягнуть, то щось — із кошика в когось, адже хоружівське сало закінчилося дуже швидко.</p>
    <p>Раптом поїзд зупинився: день стоїть, другий стоїть. Хлопці розуміють, що треба собі шукати інше пристанище. Батько іде на вокзал. І це був перший вокзал у його житті. Піднімає очі: Баку.</p>
    <omit/>
    <p>Насамперед треба було змінити одяг. Вони підійшли до якогось двору і познімали з мотузки, що там висіло після прання: штани, сорочки… Але одяг був мічений іменами. Прізвища — слов’янські. Із тим новим ім’ям батько цілу легенду вигадав: мовляв, він з родини білого офіцера, який боровся проти червоних, мовляв, ми все життя мріяли, щоб побороти більшовиків. Але насправді це не мало жодного успіху. Попри те, що він змінив ім’я, його таки спіймали, але аж… у Празі.</p>
    <p>Батька відправляють до в’язниці гестапо у Карлсбаді. Кінець кінцем там з нього вибили правду про табори, адже він мав номер із Освенцима.</p>
    <p>А звідти, як пише батько, його етапують до Бухенвальда. У Бухенвальді він пробув лише тиждень. Звідти 1 грудня 1945 року його доправляють-таки до Фльосенбурга. Там у батька з’явився новий номер — 38034.</p>
    <p>У нас у родині збереглася стара гравюра, яку батько привіз з Німеччини: фортеця, а перед нею десь четверо коней біжать прямо на художника. Цей силует батько бачив кожного дня з табірного плацу у Фльосенбурзі. Тут він зустрів кінець війни.</p>
    <p>Британська авіація усе навколо бомбить. Німецька охорона втекла. Якийсь союзницький літак-розвідник пролітає над табором, починає кружляти. Весь табір виходить подивитися, що відбувається. З літака зробили фото. Я бачив це фото у музеї: кілька тисяч людей стоять на плацу між бараками і дивляться у небо. Десь там стояв і мій батько.</p>
    <p>Андрій Ющенко був одним із 102 радянських в’язнів, які уціліли у Фльосенбурзі. Загалом у тому таборі вижило близько півтори тисячі в’язнів. Мені траплялася інформація, що перед звільненням табору більше 10 тисяч бранців були вивезені СС на південь і знищені під час «маршу смерті». Мій батько був великим щасливчиком.</p>
    <p>23 квітня 1945 року той табір звільнили американці. Спочатку приїхали мотоциклісти, а через чверть години — танк. Машина розвертається посеред табору і здіймає у повітря купу пилу. З танка вилазить офіцер і просить іще трохи потерпіти: ми вам завтра надамо допомогу. Залазить знову в люк, люк закривається, танк іде. Батько, не чекаючи, стрибає на броню і так потрапляє у розташування американської частини.</p>
    <p>Батько оповідав: «30 кілометрів польовими дорогами проїхав. Брудний, як мавпа, сиджу — упізнати неможливо, що я людина. І коли танк зупинився, пил осів, американські солдати, що обступили мене, такий регіт підняли — смішним, бач, їм це видавалося!»</p>
    <p>Звичайно, спочатку довіри ані у нього до американців, ані у американців до нього не було. Але допомогли злізти з танка, бо самому йому було важко. Показали, куди треба йти, щоб помитися. А батько боїться: думає, що цього разу точно у крематорій відправлять! Чотири роки таборів дарма не минають! Жодного конвою із ним не було, то він собі думає: я туди не піду, я їх обдурю. Метрів 150 пройшов у вказаному напрямку, а потім попрямував в інший бік. Вештається частиною, зустрічає іншого офіцера, а той його знову відправляє митися.</p>
    <p>Наступне випробування їжею. У Фльосенбурзі недогодовували, а тут — у складському наметі при кухні і галети, і тушонка, і все, що забажаєш! Батько набирає, скільки може взяти. Хтось це бачить, зупиняє його, мовляв, не бійся — більше проблем із їжею у тебе не буде!</p>
    <p>Так батько потрапив в американську армію, а оскільки він англійську трохи знав, то його взяли на службу. Там була група, яка займалася пошуком есесівців. І батько був якось долучений до цієї роботи. Кілька місяців він так працював, а до них весь час вербувальники приходили з радянського боку. Мовляв, на вас чекають матері, на вас чекає родина! Хлопці, давайте додому! Батько добре знав слова Сталіна, що нема військовополонених, є самі зрадники. І тому то був тяжкий вибір.</p>
    <omit/>
    <p>Мама сварить: виконується педагогічний момент. Та Платон Іларіонович не витримує і каже: «Пішли, козаче, покажеш мені, де той полин!» І вони — Майборода, Олекса Якович та мій батько — ідуть на пустирище, ходять, пригорщами той полин ламають, між долонями перетирають, а Платон Іларіонович примовляє до батька: «Андрію, ти понюхай! Ти понюхай, як він пахне! Який степ! Як степом пахне!» Він набрав собі того полину цілий оберемок, заявив, що вдома повісить над роялем для натхнення… І далі вже поточилася інша, якась дуже поетична розмова, а я був «помилуваний».</p>
    <omit/>
    <p>За хвилю нас збиває з ніг. І ми летимо вниз.</p>
    <p>Єдина думка: обхопити голову руками, щільніше у штормівку загорнутися і хоч би якось не потрапити на ялини, що нижче по схилу ростуть.</p>
    <p>Лавина не крутить. Рухаєшся у тілі лавини, немов пливеш: то одним боком, потім повертає — ногами вперед летиш. За кільканадцять секунд лавина зупинилася.</p>
    <p>Відкриваю очі. Живий.</p>
    <omit/>
    <p>Наші консультації і переговори тривали до вівторка, 12 серпня, коли до мене у Крим прилетів літак польського президента з ним та нашими балтійськими колегами на борту. Це був той самий літак, який трохи менше ніж через два роки, у сумний день у квітні 2010 року, розбився над Смоленськом у Росії.</p>
    <omit/>
    <p>Безумовно, сама по собі це була безпрецедентна ситуація, коли п’ять лідерів своїх країн летять одним бортом на територію чужої країни, де відбувається війна. Ми були свідомі тих випадковостей, у тому числі випадковостей підготовлених, запланованих, які могли виникнути у польоті. Ми полетіли.</p>
    <omit/>
    <p>На території Азербайджану нас зустріли представники місцевої влади. З літака ми пересіли до автомобілів. У той момент ми ще мали розмову, чи президент Азербайджану приєднається до нас, чи ні. Алієв не поїхав. Ми сіли у машини. Дорога забрала близько чотирьох годин.</p>
    <omit/>
    <p>А Саркозі не було ще довго. Ми далі виступаємо. Мій виступ тривав десь хвилин п’ять. Юрма почала скандувати наші імена.</p>
    <p>І ось після виступів ми повернулись у Парламент. За якийсь час стає відомо, що президент Саркозі уже в Тбілісі.</p>
  </chunk>
  <chunk src="Воли">
    <p>Улиця — справді на диво. По обидва боки сплошним муром витяглись у струнку височенні палаци: і білі — як сніг, і зелені — як рута, і блакитні — як китайка. Пістрота кидалась в вічі. Парубок не знав, на чому зупиниться, на віщо подивуватись: чи блискучими проти сонця, як кришталь, дверима, над котрими висіла або стояла по боках здоровенна червона або блакитна дошка з золотою наковкою або з гарним малюнком усякої всячини — машинерії, окулярів, хліба, ковбас, свинячих окост; чи дзеркальними, у чоловічий зріст, вікнами, з котрих визирали на улицю до ладу розставлені різні золоті й срібні виробки, пістріли всякими кольорами ситці, шовкові саєти блищали, м'які оксамити сизіли, червоніли, ціле море роблених квіток, як живі, вабили носа понюхати... По улиці, з одного й з другого боку, снували лавами люди; по середині, битій каменем, гуркотали карети, коляси, фаетони, деренчали звожчицькі дрожки...</p>
    <omit/>
    <p>Зате мати не дуже втішалася тими страшними іграшками. Івась у неї був одним один. Їй тяжко й страшно було подумати, що, як виросте її одинчик, а тут — не дай господи! схопиться яка завірюха з башею або з татарвою та замче її ясного сокола бозна за який край світа, — вона його, може, більше й не побачить... Там десь, в чужій стороні, серед кривавої січі, зложе він свою русяву голівоньку, а вона, мати, не закриє очей своїй рідній дитині: їх хижі орли з граками повикльовують, голодні вовки-сіроманці порозносять жовті кості... Хіба тільки зозулька, неутішна віщуня, принесе вісточку, що її син бідолашний поліг серед чистого поля!.. Важко матері, таке згадуючи: гірко та сумно на душі, боляче в серці — так, наче хто шматочок одриває од його... І Марина падала навколюшки, молила матір божу, щоб велика заступниця наслала мир на її рідну сторону і захистила від напасті! Жахаючись тії страшної хуртовини, яка тоді часто й густо підіймалася, материне серце боялося, щоб Івась у іграшках, бува, не привчився до неї. І, коли батько ті іграшки підхвалював, Марина гримала на батька й на сина, що збив таку кептюгу коло землянки.</p>
    <omit/>
    <p>Устала вона од його, одійшла, сіла край вікна, що виходило прямо на поле, та й послала очі далеко-далеко, де сходились тумани з туманами, де сивіло небо, спускаючи краї свої на землю. По личку її, сумному й жовтому, раз поз раз пробігали якісь смужки. Чіпка дивився на неї та дивувався, що з нею сталося... А вона не спускала очей з вікна. Чіпка бачив, як вона поблідла, як заблищали в неї очі, як дві гарячі сльози скотилося по личку... додолу. Він дивився на все це, а серце його неначе хто давив у лещатах — так йому було боляче та трудно...</p>
    <omit/>
    <p>Хто зразу не перелякався того покрику та брався за діло, того захоплювало життя на свої бистрі хвилі, мчало усе вперед, вперед, — то кидало його наспід, заливало; то вергало наверх, підкидало вгору, знову несло на гребенястій хвилі — аж поки не виносило на берег... Хоч боліли іноді у нашого плавця пом'яті боки, а все-таки він, хоч і нетвердими ногами, ступав на ту землю, де колись усе живло тремтало його духу. Усе-таки він був господар на ній, а не попихач, не наймит. Швидко він зживався з новим своїм місцем на старій землі — і підвертав її під себе: вона йому плодила, родила — ставало на пожиття його! А хто перелякався, той залазив до себе на хутір, у село, проклинав новий вік, нових людей, день за днем тяг злиденне життя, проїдаючи останнє своє добро — викупні білети, за котрі баришники-жиди не давали й половини ціни... За собою життя веселе, розкішне, без праці, без клопоту; перед собою — убоге доживання віку, може, тяжка праця на старість, гірка турбота, замість спокою, без шага грошей, котрі жидки вспіють вимотать, без ступня землі, котру за старі довги банкові тарахнули з молотка... Як же його не проклинати такого? як з ним миритися?!</p>
    <omit/>
    <p>Регіт стих; усі похнюпили очі у землю; одна тільки Галя гостро дивилася на всіх гультяїв — і червона краска грала на її щоках, тоді як серце підкидалося в грудях, а груди поривчато дихали. Разом і лиха й хороша, була вона у ту годину. Як вовчиця, оберігаючи дітей, уся наїжиться, жде тільки одного замаху, щоб разол кинутись на свого ворога, так вона гордо й призро до жидала ще хоч одного слова... Слова не було.</p>
  </chunk>
  <chunk src="https://www.facebook.com/andrij.shevchenko/posts/1270110049691534">
    <p>сонячний тихий ранок, бігти жарко. крига сяє, чайки сидять, в порту ходить криголамний буксир, під естрадою і на слобідській ополонці купаються люди, берегом ходять налякані вчорашнім собакою рятувальники й шуткують з селфуючими ся на кризі дівчатками. на стадіоні життя: якась пані бігає темпові, якийсь пан робить бігові вправи, дядько в камуфляжі умовляє вівчара не приєднуватись до них</p>
  </chunk>
  <chunk src="https://www.facebook.com/andrij.shevchenko/posts/1268548509847688">
    <p>вся та прозора гладінь що вчора так послідовно сунула на берег, нині заспокоїлась, захопила трохи плацдармів на дамбі й відсвічує посмугованими тріщинами жовті вечірні спалахи у хмарах. не було сил бігти—весь час кортіло зупинитись й фотографувати, що й робив. чайки (ті що меви) на дзеркальній кризі групами статечно позують фотографам</p>
  </chunk>
  <chunk src="http://www.pravda.com.ua/news/2017/02/23/7136305/">
    <p>"У мене немає такого e-mail. Мій e-mail зареєстрований на gmail, я ніколи не реєстрував пошту на icloud", - зазначив Лещенко.</p>
  </chunk>
  <chunk src="http://www.pravda.com.ua/news/2017/02/23/7136306/">
    <p>Четверо депутатів - двоє з "Народного фронту" та двоє з партії "Відродження" кнопкодавили на пленарному засіданні Верховної Ради у четвер, 23 лютого.</p>
    <p>Зокрема, депутат від "Народного фронту" Анатолій Дирів кнопкодавив під час голосування за законопроект №5247 про призначення позачергових виборів Сєвєродонецької міської ради Луганської області.</p>
  </chunk>
  <chunk src="http://www.umoloda.kiev.ua/number/3125/159/109032/">
    <p>Фінансова система України залишається чи не найбільш уразливим місцем у державі: попри заяви очільниці НБУ про «очищення» банківської сфери, у нас продовжується «банкопад», не створено умов для відновлення кредитування реального сектору економіки.</p>
  </chunk>
  <chunk src="http://www.umoloda.kiev.ua/number/3121/159/108744/">
    <p>«Тому в даному випадку Мінінфраструктури спільно з головами ОДА та організаціями профспілок, роботодавців повинні здійснювати моніторинг ситуації з підвищенням тарифів, а також застосовувати жорсткі заходи реагування на такі факти — аж до позбавлення ліцензій», — сказав Розенко.</p>
    <p>Київська ОДА виявилася чи не першою, яка намагалася вплинути на перевізників. І після розмови відзвітувала: ціни знижено на 25%!</p>
    <p>Громадськість так і не довідалася, про що говорили за зачиненими дверима, але вже за кілька днів виявилося, що з адміністративного тиску вийшов величезний пшик.</p>
  </chunk>
  <chunk src="http://life.pravda.com.ua/culture/2017/02/23/222741/">
    <p>На другому місці за популярністю запитів розташувалася наукова фантастика "Прибуття", а на третьому місці – режисерська робота Мела Гібсона, військова драма "З міркувань совісті".</p>
  </chunk>
  <chunk src="https://uk.wikipedia.org/wiki/Українська_Галицька_армія">
    <p>Усіма військовими справами ЗУНР відав ДСВС, що діяв до 9 червня 1919 року та поділявся на Військову канцелярію ДСВС і 16 відділів. Йому безпосередньо підлягали справи поповнення армії, бойового й харчового постачання. Державними Секретарями Військових Справ були: полковник Дмитро Вітовський (з 9 листопада 1918 до 13 лютого 1919) і полковник В. Курманович (до 9 червня 1919). Після проголошення диктатури ЗО УНР функції ДСВС перейшли частково до Начальної Команди УГА, а частково до новоутвореної Війської канцелярії диктатора (шеф підполковник К. Долежаль). Утворена в травні 1919 Команда запілля, що перебрала тимчасово функції ДСВС, увійшла в червні до Етапної Команди УГА.</p>
  </chunk>
  <chunk src="http://zbruc.eu/node/62707">
    <p>"Шахтар" ганебно вилетів із Ліги Європи.</p>
    <p>ФК "Шахтар" (Донецьк) поступився "Севільї" з Віго у домашньому матчі 1/16 фіналу Ліги Європи на стадіоні в Харкові – 2:0 – і вилетів із європейських кубків.</p>
    <p>Перша гра забезпечила "Шахтареві" комфортну перевагу над суперником – 1:0 у виїзному матчі. Та в Харкові команда Паулу Фонсеки не змогла втримати "нульового" рахунку, котрий гарантував би їй вихід у наступну стадію плей-оф, і на 90 хвилині пропустила прикрий гол із пенальті – відзначився м'ячем Аспас.</p>
    <p>В овертаймі, котрий призначають у випадку фіксації двох однакових рахунків, "Шахтар" проґавив іще одну "брамку" – на 109 хвилині був успішним Кабраль.</p>
    <p>У попередніх семи матчах Ліги Європи сезону 2016/2017 "Шахтар" мав сім перемог.</p>
    <p></p>
  </chunk>
  <chunk src="http://zbruc.eu/node/61897">
    <p>Що питаня полїтичного положеня нації в сїй хвили і укладу національної полїтики на найблизший час запанували над усїми иншими питанями, се річ зрозуміла. Адже се вперве від вибуху війни з'їхались у Львові з усїх повітів дїячі найбільшої української полїтичної партії, вперве за час трьох років одержали вони змогу вимінятись думками про навпекучійші справи полїтичного істнованя свойого народу і вперве мали вони нагоду збірно виступити в обличю подїй, які потрясаючи світом, потрясають також фундаментами української теперішности й будучности.</p>
    <omit/>
    <p>Як побічний, правда, та проте також дуже цїнний вислїд з'їзду треба означити обставину, що дав він довго вижидану нагоду чільним представникам усїх околиць краю поробити собі безпосередні поміченя про відносини працї і трудівників у наших начальних полїтичних орґанах. З сього погляду особливо цїнна була знаменита в своїм родї, богата особистими і річевими звістками й подробицями тай замітна своїм полїтичним тактом промова посла Володимира Сїнґалевича. В звязи з повною темпераменту промовою посла д-ра Цегельського кинула вона сніп світла на трудности, серед яких приходить ся українським заступництвам сповняти свою тяжку національну службу.</p>
  </chunk>
  <chunk src="http://zbruc.eu/75_years_ago">
    <p>БЕРЛІН, 21 лютого. — Ще тому кілька днів спротивився прем'єр Великої Британії, Черчіль всяким змінам у свому кабінеті, а сьогодні вже є вістка, що в уряді Черчіля проведені зміни. Двох міністрів усунено, Бівербрук від'їде до Вашінгтона, здається до Воєнної Ради; за те до кабінету уряду ввійшов відомий зі своєї большевицької агітації Кріппс як льорд печаті і міністр для Палати Громад. Поява Кріппса в уряді Черчіля — це дальший крок до большевизації Англії. — Є також чутка, що до уряду втягають старого віком Льойда Джорджа, який, до речі, у своїх спогадах гостро висмівав Черчіля, як недотепу.</p>
    <p>БЕРЛІН, 21 лютого. — У Палаті Громад у Лондоні відбудеться у найближчому тижні дебата зприводу здобуття Сінгапуру японцями. Дебата буде, розуміється, при закритих дверях.</p>
    <p>БЕРЛІН, 21 лютого. — Англійський король приняв на авдієнції новоіменованого мін. Стеффорда Кріппса і тим наче підкреслив його значення. Кріппс буде вже тепер диктувати в Англії під музику Сталіна.</p>
    <p>Японці заняли Тімор</p>
    <p>ТОКІО, 21 лютого. — Ще 17 грудня заняли американські і голяндські війська португальську частину острова Тімор. Португальці вимагали, щоб напасники залишили острів; але їх ніхто не слухав. Тепер японці висадилися на Тиморі і знищили американську і голяндську залогу. Притім японці видали офіційну заяву, що з Португалією вони не є на воєнній стопі, але не можуть дати змоги ЗДА і голяндцям користуватися Тімором, як воєнною базою. Японія признає португальську владу на Тіморі.</p>
    <p>Британські фінансові уряди намагаються стягнути воєнні податки з англійців-плутократів, які з вибухом війни втікли до ЗДА, щоб не брати участі у боях.</p>
    <p>Фінляндія розписує внутрішню позику у сумі 2-ох міліярдів марок під кличем: "Позика для батьківщини".</p>
    <p>Навіть у Північній Ірляндії, де ірляндці не мають свого уряду, відносяться вони до англійців з неохотою. Англійці непевні тут свого становища.</p>
  </chunk>
  <chunk src="http://zbruc.eu/node/61143">
    <p>Також у вражіннях природи діє перш усього первень величі. Та не гранітно-непорушної, а небезпечно-дужої (Море). Крізь оці візії суворої сили пробивається — немов у фотомонтажі — мрійливо гарний спомин рідної Херсонщини. І в цій тужній та роскішній згадці — як противоріччя до поетових мрій — криється щось болюче, щось нездійснене. Встає якась віддаль від бажань до дійсності, немов якийсь вузол, що його не переріжеш.</p>
    <omit/>
    <p>Розвій Олекси Стефановича завершився краще. В поемі "Із давнього-давнього" накреслена могутньо картина нашого упадку. Його Ілля Муромець стоїть на роздоріжжі. Це величня постать, але в її повазі ще немає напруги, що діє і в монументальному. Є скоріше велич безвладности, що нерішуча в обличчі небезпеки. Олекса Стефанович це передусім співець Волині, що їй присвячує свої "Волинські сонети".</p>
    <omit/>
    <p>Кожний здоровий рух починається від нехіті до давнього. Щоб зродилось цілком нове, треба наперед старе відсунути. Але кожний рух мусить вносити свої ціннощі. Мусить мати віру, мусить годуватись новими, міцними почуванями. Зруйнувавши старе, треба будувати нове! це завдання взяло на себе нове десятиліття.</p>
    <omit/>
    <p>Найближче Маланюка стоїть О. Ольжич. Ольжича спів уже позбавлений первня ненависти. Є в ньому — рефлєксія, що дає відповідь на всякі питання. Ольжич шукає в минулому людей, картин і подій. Залюбки звертається, як і Маланюк, до переходів історії. Та він не знаходить лиш трагічних постатей, погубних висновків. У первісній силі кочовиків, у хижій напасливості степовиків є первень, що на ньому можна опертись.</p>
    <omit/>
    <p>Богдан Антонич стоїть немов осторонь тієї літературної групи, що про неї тільки що була мова. Він пішов зовсім окремим шляхом від початку. Нахил до шукання змислу життя повів його в філософічні нетрі, з якими він легко й побідно справився. Відповідь на всі життєві питання знаходить у природі.</p>
    <omit/>
    <p>Іван Колос, молодий талановитий поет, живо навязує до сучасної української поезії. Його перша збірка "Молоді мої дні" ще дуже під впливом чолових наших поетів. — Але здібність вчуватися в нього така велика, що поможе йому знайти свій власний шлях.</p>
    <omit/>
    <p>На цьому можна закінчити огляд. Отже двадцять літ поезії — можна коротко окреслити: мистецтвом визвольної динаміки. Спершу народній гнів за невдачу й самітна постать одного неявного поета... А потім багато талантів та шукання нових доріг із одною метою.</p>
  </chunk>
  <chunk src="То моє море">
    <stanza>
      <l>Най цiлий свiт пропаде я пожити хочу сам.</l>
      <l>Кругом однi вар’яти - я вар’ятом чуть не став!</l>
      <l>Я маю досить ваших злих i ненормальних слiв.</l>
      <l>Я хочу бути корабльом на свому морi снiв</l>
    </stanza>
    <stanza>
      <l>Зеленi люди ходять самi на себе злi.</l>
      <l>Зеленi торби носять, а вони такi тяжкi.</l>
      <l>Я хочу в своє море, я хочу бути сам.</l>
      <l>Тi свої тихi сни я нiкому не вiддам.</l>
    </stanza>
  </chunk>
  <chunk src="http://zbruc.eu/node/62391">
    <p>Так наші поселенці, поруч сусідів усяких інших національностей (бразилійців, італійців, німців, португальців, поляків, а навіть негрів) дістали нових сусідів, японців. І ці сусіди, хоч вони прибули найпізніше, зразу ж завоювали собі передове місце, і величиною своїх хазяйств (найменше в п'ятьсот гектарів) і своєю справністю в роботі, а що найважніше своєю організованістю. І тоді, як наші українські поселенці зараз спочатку попали у фінансову залежність у формі боргів за землю і боргів, пороблених на загосподарювання, японці зразу повели господарку на велику скалю, користувалися вантажники автами, побудували біля стації великий торговий кооперативний дім, де збували свої продукти, за виключенням чужих посередників-спекулянтів, а надто скоро відкрити кілька власних крамниць, щоб свого гроша не топити в кишенях чужих купців.</p>
  </chunk>
  <chunk src="http://zbruc.eu/node/61732">
    <p>Не менше значіння мав він як маляр і скульптор, та в цій ділянці залишив по собі чимало цінних речей. Образи його знаходяться у Празі в костелах Францішканів і Капуцинів та у Мельнику. Багато його образів знайдено в Карпатській Україні, як на Чернечій горі в Підмонастирі біля Мукачева на склі, а коло 80 образів у манастирі в Імстичеві, де проявляється містика і дуже виразна символіка, яку легко відчитують навіть мало образовані селяни, що має незвичайне виховне значіння.</p>
  </chunk>
  <chunk src="">
    <p></p>
  </chunk>
  <chunk src="">
    <p></p>
  </chunk>
  <chunk src="">
    <p></p>
  </chunk>
</texts>
<!--








-->
