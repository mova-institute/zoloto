<doc src="http://kazky.org.ua/zbirky/ukrajinsjki-narodni-kazky/pan-kocjkyj">
  <p>В одного чоловіка був кіт старий, що вже не здужав і мишей ловити. От хазяїн його взяв та й вивіз у ліс, думає: «Нащо він мені здався, тільки дурно буду годувати,— нехай лучче в лісі ходить».</p>
  <p>Покинув його й сам поїхав.</p>
  <p>Коли це приходить до кота лисичка та й питає його:</p>
  <p>— Що ти таке?</p>
  <p>А він каже:</p>
  <p>— Я — пан Коцький.</p>
  <p>Лисичка й каже:</p>
  <p>— Будь ти мені за чоловіка, а я тобі за жінку буду.</p>
  <p>Він і згодився. Веде його лисичка до своєї хати,— так уже йому годить: уловить де курочку, то сама не їсть, а йому принесе.</p>
  <p>От якось зайчик побачив лисичку та й каже їй:</p>
  <p>— Лисичко-сестричко, прийду я до тебе на досвітки.</p>
  <p>А вона йому:</p>
  <p>— Є у мене тепер пан Коцький, то він тебе розірве.</p>
  <p>Заєць розказав за пана Коцького вовкові, ведмедеві, дикому кабанові.</p>
  <p>Зійшлися вони докупи, стали думати, як би побачити пана Коцького,— та й кажуть:</p>
  <p>— А зготуймо обід!</p>
  <p>І взялися міркувати, кому по що йти. Вовк каже:</p>
  <p>— Я піду по м'ясо, щоб було що в борщ.</p>
  <p>Дикий кабан каже:</p>
  <p>— А я піду по буряки і картоплю.</p>
  <p>Ведмідь:</p>
  <p>— А я меду принесу на закуску.</p>
  <p>Заєць:</p>
  <p>— А я капусти.</p>
  <p>От роздобули всього, почали обід варити. Як зварили, почали радитись, кому йти кликати на обід пана Коцького.</p>
  <p>Ведмідь каже:</p>
  <p>— Я не підбіжу, як доведеться тікати.</p>
  <p>Кабан:</p>
  <p>— А я теж неповороткий.</p>
  <p>Вовк:</p>
  <p>— Я старий уже і трохи недобачаю.</p>
  <p>Тільки зайчикові й приходиться.</p>
  <p>Прибіг заєць до лисиччиної нори, коли це лисичка вибігає, дивиться, що зайчик стоїть на двох лапках біля хати, та й питає його:</p>
  <p>— А чого ти прийшов?</p>
  <p>Він і каже:</p>
  <p>— Просили вовк, ведмідь, дикий кабан, і я прошу, щоб ти прийшла зі своїм паном Коцьким на обід.</p>
  <p>А вона йому:</p>
  <p>— Я з ним прийду, але ви поховайтесь, бо він вас розірве.</p>
  <p>Прибігає зайчик назад та й хвалиться:</p>
  <p>— Ховайтесь, казала лисичка, бо він як прийде, то розірве нас.</p>
  <p>Вони й почали ховатися: ведмідь лізе на дерево, вовк сідає за кущем, кабан заривається у хмиз, а зайчик лізе в кущ.</p>
  <p>Коли це веде лисичка свого пана Коцького. Доводить до столу, а він побачив, що на столі м'яса багато, та й каже:</p>
  <p>— Ма-у!.. Ма-у!.. Ма-у!..</p>
  <p>А ті думають: «От вражого батька син, ще йому мало! Це він і нас поїсть!»</p>
  <p>Виліз пан Коцький на стіл та почав їсти, аж за ушима лящить. А як наївсь, то так і простягсь на столі.</p>
  <p>А кабан лежав близько столу в хмизі, та якось комар і вкусив його за хвіст, а він так хвостом і крутнув; кіт же думав, що то миша, та туди, та кабана за хвіст. Кабан як схопиться, та навтіки!</p>
  <p>Пан Коцький злякався кабана, скочив на дерево та й подерся туди, де ведмідь сидів.</p>
  <p>Ведмідь як побачив, що кіт лізе до нього, почав вище лізти по дереву, та до такого доліз, що й дерево не здержало — так він додолу впав — гуп! — та просто на вовка,— мало не роздавив сердешного.</p>
  <p>Як схопляться вони, як дременуть, то тільки видко. Заєць і собі за ними — забіг не знать куди... А потім посходились та й кажуть:</p>
  <p>— Такий малий, а тільки-тільки нас усіх не поїв!</p>
</doc>
