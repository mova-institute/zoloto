<data>
  <chunk src="http://life.pravda.com.ua/columns/2017/05/25/224358/">
    <gap/>
    <p>Згадайте лише як спіймали на хабарі екс-заступника міністра охорони здоров’я Романа Василишина, який довгий час до того працював головним лікарем Жовтневої лікарні в Києві? Взяли на банальному хабарі за влаштування на роботу в лікарню. За словами генерального прокурора, екс-головний лікар щодня отримував хабар у 50-100 тис. грн.</p>
    <gap/>
  </chunk>
  <chunk src="http://www.pravda.com.ua/news/2017/05/25/7144998/">
    <gap/>
    <p>Також, 24 травня Печерський райсуд Києва відпустив під заставу в розмірі 15 млн гривень колишнього начальника Державної податкової служби в Луганській області Олександра Антипова.</p>
    <gap/>
  </chunk>
  <chunk src="http://www.pravda.com.ua/articles/2017/05/25/7144912/">
    <gap/>
    <p>Співрозмовники УП, знайомі з матеріалами кримінального провадження, звертають увагу на те, що єдиний із затриманих, хто мав відношення до МВС – Павло Полчанов. Згідно з інформацією сайту Національної поліції, Полчанов служив в роті поліції "Свята Марія". Цей підрозділ формувався на основі добровольців від політичної партії "Братство" Дмитра Корчинського.</p>
    <gap/>
  </chunk>
  <chunk src="http://www.dw.com/uk/оксана-забужко-якби-ми-вчились-так-як-треба-сердиті-нотатки-вступ/a-38833967?maca=ukr-tco-dw">
    <gap/>
    <p>Адже, по ідеї, такий потужний суспільний запит мав би викинути в публічний простір ціле нове покоління освітян, радих-радісіньких, що їхні знання (і хист ними ділитися!) нарешті знадобилися країні й поза стінами їх рідного вишу! Але здається, в цій ролі поки що знайшли себе тільки історики, для яких від початку було очевидно, що історична пам'ять - це сфера національної безпеки, і вони кинулись латати найбільш катастрофічні "ями" своїми "просвітницькими" "Лікбезами"-лекторіями-популярними виданнями і так далі ще до того, як став на ноги, спасибі йому, нинішній Український інститут національної пам'яті - кістка в горлі всій кремлівській адвокатурі на всіх широтах. На всіх же інших ділянках обов'язкового для культурної нації "гуманітарного мінімуму" відсутність структурованого експертного середовища дає змогу кому завгодно верзти що завгодно, як Рабиновичу про Олеся, - без найменшого ризику бути перебитим в ефірі й посланим "читати підручник".</p>
    <gap/>
    <p>Тож не дивно, що з доброї половини (я не перебільшую!) цілком безневинних наших медіа-публікацій на теми культури, тільки-но заходить про контекст хоч трохи ширший, ніж "сьогодні на сьогодні", раз у раз лізуть, як вата із старого матраца, клапті роками непомітно засвоюваних "з повітря" кремлівських методичок. Припускаю (поки не доведено протилежне), що автори їх просто "не бачать" - не виокремлюють із дискурсу, яким послуговуються. Що, наприклад, мила й безпосередня журналістка, яка під час Майдану була ляпнула мені в ефірі "Громадського": "Шевельов? Так він же нацистський колаборант!", - не "темник" від ФСБ слідом за Добкіним озвучувала, а просто "на автоматі", як німфа Ехо, повторила те, що найголосніше в ефірах про Шевельова звучало (чула дзвін!). Чи, свіжіший приклад - що не менш мила журналістка, яка, пишучи на УП про актуальні клопоти нашого художнього перекладу, ввалює під фінал здоровенного кізяка - ніби "в Україні не сформувались перекладацькі школи і не було тяглості професійних поколінь" (як казав один незабутній нардеп, "ШТО?"), - теж робить це не з лихого умислу: не за інструкцією якого-небудь московського куратора - при кожній оказії доводити, що в українців "без благодатного впливу великої російської культури" (с) Симоненко-Берестенко) нічого "      
      <foreign>нет, не было и быть не может</foreign>", - а тому, що їй справді на студентській лаві ніхто не розповів про перекладацькі школи "майстрів на зразок Миколи Лукаша чи Бориса Тена" (інше питання - хто ж заважав трохи більше вивчити тему, погортати бодай доступну в мережі фундаментальну працю Максима Стріхи "Український художній переклад", щоб не засмічувати ноосферу дезінформацією, - ну, та це вже претензія до якості роботи наших ЗМІ взагалі: "
      <foreign>как покойничка кормили, так он и выглядит</foreign>").    
    </p>
    <gap/>
  </chunk>
  <chunk src="http://kurylo.wikidot.com/pisliamova">
    <gap/>
    <p>Даними в «Увагах» фактами з української, найбільше наддніпрянської, мови я б не хотіла підвести літературну мову під певні тісні рамки, — це значило б шукати нерухомости в русі, а мова передусім живе, вона є безнастанна творчість. Але мова кожного народу є вираз його національного світогляду, а мова окремого члена нації, мавши за підставу загально-національне, віками утворене, вносить у скарбницю народньої в широкому розумінні мови його власне, висловлює його індивідуальність. Кожний бо суб’єкт не тільки пасивно сприймає, а і творить мову. Але в цій творчості сваволі не може бути, і своє, індивідуальне кожне мусить підганяти під віками збережену підставу, щоб підійти під мислі народові. Инакше бо такому індивідуальному загрожує смерть. В. Гумбольдт був тієї думки, що сила індивідуума проти мови, як приналежности цілої нації, невелика; що проте індивідуум має вплив на загальну мову в більшій чи меншій мірі, але волю має тільки в тих межах, у яких загально-національна мова дозволяє її мати. Ця думка й тепер держиться: «Самостійно й оригінально переживані інтуїції збуджують індивідуальну творчість стилістичну, але коли натрапляють на задубілі форми язикової експресії, вони мусять до них нахилитися. Переможна сила традиції й звичаю у цій царині, як і в обсязі инших формально-язикових уяв, опановує найгеніяльніші особистості. Діяльність творця, як і скрізь, так і тут, у значній мірі залежить від матеріялу, що його він (творець) перетворює своєю працею, а язиковий матеріял може сильніше нас в’яже, ніж який инший фізичної природи твір».</p>
    <gap/>
    <p>Як до типу певного твору, і мова його повинна відбивати певним духом, повинна мати свій стиль, і не тільки мова красного письменства, а і мова популярно- і спеціяльно-наукових праць. Цього вимагає краса, цілість твору; це є навіть певний педагогічний спосіб впливати на читача.</p>
    <gap/>
    <p>На образність багата народня мова і її б можна щонайширше використати. Одно з завданнів, що стоїть перед українськими філологами, — це дати в можливій мірі повну українську фразеологію, використавши як народній, як і літературний матеріял.</p>
    <p>Нижче подаю деякі з тих фразеологічних зворотів, що вони, вже здебільшого відійшовши свого первісного емоціонального характеру, могли б стати в пригоді й науковій літературній мові. Вони могли б правити і за основу, коли доводиться творити нові фразеологічні звороти або перекладати чужі.</p>
    <p>Важко в тому багатстві народньої фразеології відшукати системи, навести на певні правила. Проте дещо дається зробити. Де головний елемент фразеологічного звороту повторюється в багатьох фразеологічних зворотах, там він може стати за головний елемент і до нових фразеологічних зворотів. Як корінь у цілому ряді слів, так дієслово в цілій низці фразеологічних зворотів і є здебільшого той головний елемент.</p>
    <gap/>
  </chunk>
  <chunk src="http://kurylo.wikidot.com/vid-avtorky">
    <gap/>
    <p>Друге видання «Уваг», як і перше, читано у Філологічній Секції Всеукраїнської Академії Наук. Членам Секції, що робили свої уваги до цієї праці, складаю свою щиру подяку.</p>
    <gap/>
    <p>Використаний для цього видання «Уваг» великий етнографічний, переважно прозовий, матеріял дав мені змогу вказати на досі ще не зачеплені особливості української мови і деталізувати окремі її явища, — цим переважно й одмітне це видання проти попереднього. На увагу взято ті особливості української мови, що вони в російській літературній мові незнані або мало звичні. Окремі язикові явища, — іще в більшій мірі, ніж у 2-му виданні, — докладніше пояснено там, де цього вимагає належна в них орієнтація. Щоб дати змогу орієнтуватися в можливих у літературній мові паралельних синонімічних зворотах, я поряд із широко вживаним зворотом навожу й менш поширений.</p>
    <p>Багато матеріялу, що міг би стати до помочи літературній мові, чекає ще свого досліду: через брак часу я неспроможна була використати все те, що повинно б мати місце в «Увагах».</p>
    <p>Сказане за фразеологічний словничок у передмові до 2-го видання має силу й для 3-го видання. Фразеологічний словничок збільшено в цьому виданні не на багато. Щоб не розбивати нумерації в словничку, — а це б вимагало нових чисел у російському покажчику,— новий фразеологічний матеріял розміщено не по відповідніх групах, а додано вкінці фразеологічного словника.</p>
    <gap/>
    <p>Щоб допомогти користуватися з книжки, укінці дано покажчика відзначених у ній слів і зворотів, як поправних, як і хибних.</p>
    <p>Шановному проф. Є. Тимченкові я радо висловлюю тут свою подяку за уваги до цього видання.</p>
    <gap/>
  </chunk>
  <chunk src="http://kurylo.wikidot.com/vstupne-slovo">
    <gap/>
    <p>Це і є той шлях, що ним і надалі повинна йти українська літературна мова. Певна річ, ще довгими часами матимемо паралелізми, невідтінені сіноніми, — але чи мова взагалі може їх збутися? За класичний приклад може нам стати німецька мова. Пор. вище наведену цитату з Ch. Bally. Синоніми становлять у великій мірі багатство мови, розуміється, коли авторів лінгвістичний смак і чуття мови вміє їх одтінити. Шевченко каже: Думав доля зустрінеться, спіткалося горе. Поняттю «нога, лапа» німецька мова, як до вимог стилю, як до відтінку в значінні, дає такі назви, Lauf, Pranke, Arm, Ständer, Fang, Ruder, Latsche та ин. крім загально вживаних Pusz, Bein, Pfote, Tatze. К. Voszler каже: «Вмілість говорити є саме в тому, щоб із найтоншими звуковими, флексивними, синтактичними та лексикологічними відтінками вміти одночасно й зв’язати відповідньо відтінені уяви»6. Одно з великих завданнів, що стоїть іще перед українськими філологами, це дати семазіологію української мови, де б відтінити треба окремі близькі значінням слова, синоніми. Завдання те ще не близької мабуть прийдешности, бо синоніми не здобули собі ще потрібної для літературної мови традиції. Розмаїтість, точність та глибина вислову — а це властивості, що до них повинна прямувати літературна мова— вимагають того багатства лексичного, синтактичного та фразеологічного, що є в сукупності українських діялектів.</p>
    <p>Богумил і Житецький наприкінці спільної розвідки своєї таке пишуть: «Від народу через культурні верстви знов до народу — такий основний процес розвитку української мови»7. Українська літературна мова останніх років, найбільше наукова мова, ухилилася від того основного процесу, і треба докласти що-найбільшої праці, щоб ізнов наблизити її до народньої, до мови класиків українського слова.</p>
    <p>Завдання я собі в оцій своїй роботі поставила переважно практичне: стати хоч трохи своїми увагами у пригоді сучасній українській літературній мові, щоб на її характерні хиби вказавши, подати й поправні форми й звороти, а передусім вказати на ті особливості в українській народній мові, що їм мало, а то й зовсім не дає уваги сучасна українська літературна мова в ширшому розумінні, тоб-то і мова красного письменства.</p>
    <p>Виходячи з практичного характеру «Уваг», я не мала змоги розмежувати явища синтактичні й стилістичні. Переважною своєю частиною поданий матеріял обіймає явища синтактичні; зачеплено також факти морфологічні та семазіологічні.</p>
    <p>Вказуючи на ту чи иншу поправну форму проти хибної, я йду шляхом індуктивним: за вихідний пункт маю поширеність даного язикового явища в мові народній та в мові кращих знавців українського слова і намагаюся обминути все те, що могло б відбивати суб’єктивною вподобою.</p>
    <gap/>
  </chunk>
  <chunk src="https://zbruc.eu/node/66370">
    <gap/>
    <p>Він постукує пальцями по столу, розмова зайшла в глухий кут. Пізніше так само допитали й інших осіб з нашого кола, але ніхто не видав мене, а ті, що могли видати, не знали й так, хто автор.</p>
    <gap/>
  </chunk>
  <chunk src="https://www.facebook.com/Nehrebeckyj/posts/1517213765009719">
    <p>Кричущий сексизм і дискримінація чоловіків за ґендерною ознакою: майже всі науки - жіночого роду!</p>
  </chunk>
  <chunk src="https://www.facebook.com/Nehrebeckyj?fref=ts">
    <p>Мода на татуювання створює можливості для низки стартапів, таких як курси таксидермістів, лимарські та палітурні майстерні.</p>
  </chunk>
  <chunk src="https://www.facebook.com/photo.php?fbid=1513729432024819&amp;set=a.438643702866736.109599.100001633315512&amp;type=3">
    <p>Знайшов у кишені давно не вдяганої куртки клаптик паперу, помережаний рядками цифр. Почерк мій, а що за цифри - ну хоч лусни, не пам'ятаю. Уявляю, якби я був шпигун, та попався з таким папірцем контррозвідці...</p>
  </chunk>
  <chunk src="https://www.facebook.com/Nehrebeckyj/posts/1500638470000582">
    <gap/>
    <p>Один чоловік пише про себе: "Отримав біологічну та літературну освіту". І дописує ще кілька освіт після цього. А я ж добре знаю, що він закінчив перший курс біофаку заочно, а з другого його вигнали за "хвости". Таке ж саме, либонь, і з літературною та іншими освітами. Але хто перевірить? У нас начальник міністрів і начальник прокурорів не мають вищої освіти, то чого соромитися? Треба й собі, думаю, понаписувать освіт. Маю диплом біолога, 4 курси провчився на філологічному... О, військова кафедра була! Тракторна справа у школі... Курси автоклавщиків... Курси бортспостерігачів... Автошкола... Можна чесно записувати в резюме: Отримав біологічну, філологічну, військову, тракторну, автоклавну, авіаційну та автомобільну освіту. От як вагомо! Можна герба замовляти, бо чим не Жорж Дю Руа? </p>
    <gap/>
  </chunk>
  <chunk src="https://www.facebook.com/photo.php?fbid=1499203336810762&amp;set=a.438643702866736.109599.100001633315512&amp;type=3">
    <gap/>
    <p>Наклад книжки 240 примірників, і ви навряд чи десь її знайдете. Коротко ідея роману така: героя репресували, але завдяки тому, що він був дуже кваліфікований інженер, то якось викрутився, війну зустрів у Сибіру, за большевиків, які його репресували, а сім'ю знищили, воювати принципово не хотів, і тому переховувався, як міг. А що був красивий, то в процесі переховування кохав усіх зустрічних жінок, тому "кохання" в назві - у множині. У великій множині. :) Написано не дуже вправно, однак під несподіваним для нас кутом зору дезертира. НМД, це був чесний кут зору і чесна позиція.</p>
  </chunk>
  <chunk src="https://www.facebook.com/photo.php?fbid=1480695458661550&amp;set=a.438643702866736.109599.100001633315512&amp;type=3">
    <p>"Ліві": Свастику обрали собі за символ гітлерівці. Заборонити свастику! "Праві": Веселку обрали собі за символ ЛГБТ. Заборонити веселку!</p>
  </chunk>
  <chunk src="https://www.facebook.com/Nehrebeckyj/posts/1473040189427077">
    <gap/>
    <p>...Голубан затулив Зеленського, Дорн затулив Голубана, кулічі й паски затулили Дорна, сніг затулив кулічі й паски... </p>
    <p>Можна подовжувати й доповнювати. Найкращий ланцюжок буде похвалено.</p>
  </chunk>
  <chunk src="https://www.facebook.com/Nehrebeckyj/posts/1461642413900188">
    <gap/>
    <p>Мій сусід - кінчений довбень і мудило. Ми його по-добросусідськи називаємо Ґоблін. Здоровенне, падло. Судячи з усього, Ґоблін має діагноз. Постійно щось бухтить противним скрипучим голосом, матюкається сам до себе. Конфліктує з усім під'їздом. Засоби фізичного впливу не діють, штрафи не діють, кілька діб у буцегарні не подіяли. Щоб його вгамувати, періодично хто-небудь викликає поліцію. У поліцаїв аж планшети зависають через кількість його criminal records. От і в суботу довелось викликати наряд. Чувак побачив, що патрульні заходять у під'їзд, хутко чкурнув у квартиру і причаївся. Поліціянти стукали, стукали... Нарешті Ґоблін вийшов. Явився. У синій футболці з написом "Україна". І до кінця говорив українською. Щоправда, всіляку херню.</p>
  </chunk>
  <chunk src="https://www.facebook.com/Nehrebeckyj/posts/1434460063285090">
    <gap/>
    <p>У нас у Керелівці всі свято впевнені, що Тарас народився таки в нашому селі, а не в Моринцях. Просто був хтось моринський, хто захотів прославити рідне село і підробив документи. І сам Тарас писав, що народився в Керелівці. Уперше, здається, про моринське походження Шевченка написав Олександр Кониський. І от я наткнувся на, власне, самі документи. З них випливає, що хрестив Тараса піп Олексій Базаринський (Кониський пише - Іван Базаринський). Що ж ми бачимо в церковній метричній книзі? 1810 рік - один почерк, 1814 рік - інший. А після нього - знов попередній. І сама сторінка з записом про реєстрацію Тараса чомусь збереглася значно краще за попередні та наступні. І прізвище хрещеного батька записано "Дяденко", а в нас таких прізвищ нема. Є "Дядченко". Іще цікаво, що до Тарасового народження піп писався "аЛекСей", а в 1814 - чогось уже "Алексій".Отакий простір для дисертації чи для детективного роману. З могилами батька й матері - теж детектив, однак про це не будемо.</p>
    <gap/>
  </chunk>
  <chunk src="https://uk.wikipedia.org/wiki/Половинчик">
    <p>Полови́нчик — село в Україні, в Монастерищенському районі Черкаської області. У селі мешкає 492 людей. Уродженцем села є співак-бас, соліст хорової капели "Думка" Володимир Вітвиновський (1924-1999), український поет Петриченко Олександр Тихонович (1923).</p>
    <p>Село Половинчик згадується у циклі «Русалонька із 7-В» Марини Павленко. Зокрема частина подій повістей «Русалонька із 7-В або прокляття роду Кулаківського», «Русалонька із 7-В проти русалоньки з Білокрилівського лісу» відбуваються в даному населеному пункті.</p>
  </chunk>
  <chunk src="http://zakon3.rada.gov.ua/laws/show/z0535-17">
    <gap/>
    <p>По всьому тілу, а інколи лише на кінцівках та животі, утворюються внутрішньошкірні вузлики з плоскою поверхнею діаметром 0,5-7 см, заввишки до 0,5 см. Кількість таких утворень може коливатись від 1-10 до декількох сотень. З часом по краях вузлів (горбочків) епідерміс відділяється, а в центрі тканина некротизується з утворенням характерної впадини з валиком із грануляційної тканини розміром 1-3 мм навколо неї. Через 1-3 тижні після появи вузлів (горбочків) некротизована тканина легко відділяється або, підсихаючи, відпадає сама. Несеквестровані вузлики затвердівають і залишаються на багато місяців.</p>
    <gap/>
  </chunk>
  <chunk src="http://zakon3.rada.gov.ua/laws/show/z0550-17">
    <gap/>
    <p>Визначення слідчого ізолятора або установи виконання покарань для подальшого відбування покарання засудженого, щодо якого застосовується захід безпеки, переведення до іншої установи виконання покарань чи слідчого ізолятора здійснюються відповідно до Положення про визначення особам, засудженим до довічного позбавлення волі та позбавлення волі на певний строк, виду колонії, порядок направлення для відбування покарання осіб, засуджених до довічного позбавлення волі, позбавлення волі на певний строк, арешту й обмеження волі, та їх переведення, затвердженого наказом Міністерства юстиції України від 27 лютого 2017 року № 680/5, зареєстрованого у Міністерстві юстиції України 28 лютого 2017 року за № 265/30133, Положення про центральну, міжрегіональну комісії та комісію слідчого ізолятора з питань визначення особам, засудженим до довічного позбавлення волі та позбавлення волі на певний строк, виду колонії, порядок направлення для відбування покарання осіб, засуджених до довічного позбавлення волі, позбавлення волі на певний строк, арешту й обмеження волі, та їх переведення, затвердженого наказом Міністерства юстиції України від 27 лютого 2017 року № 680/5, зареєстрованого у Міністерстві юстиції України 28 лютого 2017 року за № 265/30134.</p>
    <gap/>
  </chunk>
  <chunk src="http://zakon3.rada.gov.ua/laws/show/z0505-17">
    <gap/>
    <p>У цьому Порядку терміни вживаються у значеннях, наведених у Законі України «Про відходи» та в Державних санітарних нормах та правилах утримання територій населених місць, затверджених наказом Міністерства охорони здоров’я України від 17 березня 2011 року № 145, зареєстрованих у Міністерстві юстиції України 05 квітня 2011 року за № 457/19195.</p>
    <gap/>
  </chunk>
  <chunk src="http://zakon3.rada.gov.ua/laws/show/z0475-17">
    <gap/>
    <p>У разі збільшення розміру заборгованості підприємства з виплати заробітної плати у поточному квартальному звітному періоді порівняно з попереднім аналогічним звітним періодом премія за такий поточний звітний період не нараховується. </p>
    <gap/>
  </chunk>
</data>
