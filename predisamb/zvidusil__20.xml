<docs>
  <doc author="Крамар Олександр" date="2017-08-07" src="http://tyzhden.ua/Economics/197525" title="Зростає зміна. Як трансформується український АПК">
    <gap/>
    <p>За попередніми оцінками, у 2016/17 маркетинговому році, який завершився 30 червня, Україна експортувала 44 млн т зерна, тобто на 4,9 млн т більше, ніж минулого, що стало черговим рекордом для нас.<sb/> Зокрема, 20,7 млн т кукурудзи, 17,5 млн т пшениці, 5,4 млн т ячменю.<sb/> У результаті за обсягами вивозу збіжжя Україна посідає перше місце у Східній півкулі та друге у світі, поступаючись тільки США, які поки що експортують його приблизно в півтора разу більше.<sb/> Водночас ми впевнено подолали символічний показник в 1 т на одного мешканця, що фактично не має аналогів у світі.<sb/> (Лише з 24-мільйонної Австралії і тільки в найурожайніші роки вивозять стільки само.)<sb/> На нашу країну припадає й більш як половина поставок на світовий ринок соняшникової олії.<sb/></p>
    <gap/>
    <p>Показує позитивну динаміку й експорт з України іншої солодкої продукції.<sb/> Наприклад, вивіз меду в січні — червні 2017-го порівняно з першим півріччям 2016-го зріс майже удвічі — до 30 млн кг.<sb/> Найбільшими покупцями є США (на $18,9 млн), Німеччина (на $10 млн) і Польща (на $5,6 млн).<sb/> Поступово завойовують європейський ринок і українські виробники кондитерської продукції (див. «Не лише зерном та олією»).<sb/></p>
    <gap/>
  </doc>
  <doc author="Крамар Олександр" date="2017-07-28" src="http://tyzhden.ua/Economics/196756" title="Нерівномірне відновлення. Економічне зростання у регіонах">
    <gap/>
    <p>Так от, при порівнянні обсягів українського експорту товарів у євро за перші квартали 2017-го та 2014-го років виявляється, що загалом по країні, але без урахування Донецької та Луганської областей, він зріс із €7,92 млрд до €8,72 млрд, тобто на 10,1%.<sb/> Більшість регіонів успішно адаптувалися до світової кон’юнктури. Експорт товарів із Вінницької області зріс на 125%, Івано-Франківської — на 83,4%, Тернопільської — 54,1%, Чернівецької — 40,5%, Львівської — 37,3%, Київської — 32,4%, Волинської — 30,2%, Закарпатської — 25,9%.<sb/> Ще в шести регіонах (Хмельницька, Житомирська, Черкаська, Київ, Полтавська, Миколаївська) зростання становило 10–20%.<sb/> Від 5 до 9% за означений період збільшився експорт із Дніпропетровської, Сумської та Чернігівської областей.<sb/></p>
    <p>Лише в чотирьох південно-східних регіонах спад експорту з I кварталу 2014-го по I квартал 2017 року перевищив 10%: в Одеській — 12,9%, у Харківській — 23,9%, Донецькій — 49% та Луганській — 85,7%.<sb/> Однак, знову ж таки, щодо двох останніх областей йшлося головним чином про зменшення поставок із непідконтрольних Україні територій.<sb/> Кілька відсотків експорту також позбулися Херсонська й Запорізька області.<sb/> За межами ж південного сходу скорочення експорту відбулося тільки в одній області — Рівненській (на 5,3%), що пов’язано головно з різким зниженням цін на світовому ринку азотних добрив і спричиненою цим втратою конкурентоздатності українських виробників.<sb/></p>
    <gap/>
    <p>Однак по окремих регіонах ситуація найрізноманітніша (див. «Як змінилася зарплата в регіонах»).<sb/> У 13-ти середні зарплати навіть з урахуванням інфляції вже відновилися до рівня 2014-го (сім регіонів із показником від -0,8 % до +0,6%) чи навіть перевищили його (ще шість регіонів із приростом від 2% до 9%).<sb/> У семи областях вони є на 2,9–5,5% нижчими, аніж три роки тому.<sb/> У Харківській області середні зарплати за цей час втратили 8,6%, у Донецькій і Дніпропетровській — 10,6–10,9%, а в Луганській навіть 18,3%.<sb/> Проте у випадку Донецької й особливо Луганської, потрібно робити похибку на те, що на окупованій території залишилася більшість великих міст і промислових центрів, де середні заробітні плати до початку бойових дій були значно вищими.<sb/></p>
    <gap/>
  </doc>
  <doc author="Загайкевич Алла" date="2017-03-23" src="http://tyzhden.ua/History/188248" title="Від футуризму до електроніки">
    <gap/>
    <p>Історія про те, що Луїджі Руссоло мав брата-композитора, який писав більш помірковану музику та використовував шумові інструменти знаменитого футуриста як екзотичні, зворушує.<sb/> Діяльність колишнього дипломата уряду Директорії Євгена Деслава (Євгена Слабченка) в мистецькому середовищі Парижа 1920-х насправді змінила хід історії, і світ почув первісну «шумову музику» абсолютно «електронної» естетики.<sb/> Звукозапису супроводу до фільмів Євгена Деслава, на жаль, не лишилося, а він міг би бути насправді отим першим документом у майбутньому музеї історії української електроакустичної музики.<sb/></p>
    <gap/>
    <p>Сучасний медіа-арт теж має свої джерела у «вибухових» 1920-х.<sb/> Український художник і теоретик мистецтва Соломон Нікрітін (1898–1965), учень Олександра Мурашка та Олександри Екстер, вражав сучасників послідовним прагненням творити універсальне мистецтво майбутнього.<sb/> Ще в 1919 році він починає розробляти метод «проекціонізму» (від лат. projectus — закинутий у майбутнє).<sb/> Це був час його співпраці з Олександрою Екстер і знаменитою танцівницею Броніславою Ніжинською в Києві.<sb/> Під час роботи над декораціями до вистав Ніжинської Нікрітін починає вивчати аспекти руху людини, розробляє графічні біомеханічні партитури їх запису.<sb/> Як і багато українських митців, на початку 1920-х він опиняється в Москві, де під час навчання у Васілія Кандінского в 1922-му створює Проекційний театр.<sb/> У виставах нового театру розроблялася ідея втілення якісно нового мистецтва, де скульптура, архітектура, музика, поезія розчиняться одна в одній на основі категорій потоку, динаміки, щільності.<sb/> Перші експериментальні вистави Проекційного театру, крім того, супроводжувалися виключно шумовою музикою, а актори виступали в ролі живих моделей майбутньої «соціально-інженерної Машино-Людини».<sb/> Доля Соломона Нікрітіна була типовою для митців цього покоління: яскравий злет у 1920-х та цілковите забуття упродовж наступних десятиліть.<sb/> Однак його проекційний метод дедалі більше цікавить сучасників.<sb/></p>
    <gap/>
    <p>У синтезаторі АНС, що названий на честь композитора Олександра Скрябіна, використано принцип графічного зображення та відтворювання звукових хвиль у їхньому динамічному розвитку.<sb/> Цей синтезатор складався з оптичного генератора тонів, фотоелектричних елементів зчитування сигналу та прозорої дошки (партитури) з невисихаючим шаром фарби, на яку композитори наносили малюнки відповідно до спектральної будови звуків.<sb/></p>
    <gap/>
  </doc>
  <doc author="Мороз Володимир" date="2017-05-09" src="http://tyzhden.ua/History/191825" title="Їй належав увесь світ: Далекі обрії Софії Яблонської">
    <gap/>
    <p>Ці спогади зафіксовані у «Книзі про батька».<sb/> Узагалі Софія мала дуже тісний емоційний зв’язок з татом – писала, що є немовби його продовженням у цьому світі.<sb/> Немовлям вона мало не померла і від хвороби врятував батько, який був не тільки греко-католицьким священиком, а й лікарем.<sb/> Іван Яблонський безплатно лікував селян і через це з ним декілька разів судилися лікарі.<sb/> З огляду на духовний стан чоловіка, його покарали м’яко – взяли обіцянку, що не лікуватиме більше.<sb/> Та відмовити хворим він не міг і надалі…<sb/> Якось донька запитала про те, чому не став медиком.</p>
    <gap/>
    <p>«Твоя правда, я хотів бути лікарем і лікувати людське тіло, але ось я зустрів твою маму і закохався, – відповів він.<sb/> – А що вона була із старого священичого роду й одиначка, тому батьки хотіли віддати її тільки за священика, бо не мали інших дітей.<sb/> І так я став священиком.<sb/> Ти бачиш, як воно просто, і це не перешкодило мені лікувати хворих», – пояснив батько.<sb/></p>
    <gap/>
    <p>«Ми є на землі, щоби боротись проти часу, інакше він нас поїсть.<sb/> Коли йому не протидіяти, він робить нас гнилими так, наче б ми вже були мертві.<sb/> Треба любити речі, любити все, що ти робиш, бо воно робить тебе багатшою за все інше, – говорив ще малій Софії її батько.<sb/> – А головне, треба любити свою працю, бо працювати, значить боротись проти часу, значить творити!<sb/> В кожній хвилині ти можеш зробити з нічого щось; інакше ти все нищиш, бо зменшуєш його вартість, залишаєш нидіти…<sb/></p>
    <gap/>
  </doc>
  <doc author="Козлюк Станіслав" date="2017-04-29" src="http://tyzhden.ua/Society/191038" title="Придунайські князівства. Децентралізація на Одещині">
    <gap/>
    <p>«Близько року тому до мене звертався голова Новосельського, яке згідно з планом має стати центром громади.<sb/> І скаржився, що село Орлівка тягне ковдру на себе.<sb/> Причина була в тому, що в згаданому селищі існують плани на побудову поромної переправи до Румунії.<sb/> А це створення інфраструктури, інвестиції, бізнес.<sb/> На підтримку зміни статусу Орлівки виступав і депутат Кіссе.<sb/> Коли ж селищному голові Новосельського запропонували подати приклад і почати об’єднання, він відповів: «А якщо мене громада не обере на виборах?<sb/> У чому тоді сенс?»<sb/> Виходить, навіть тут у дію вступили шкурні інтереси», — зауважує Гудь.<sb/></p>
    <p>Такі пропозиції від Кіссе не є чимось надзвичайним, оскільки саме він виступав координатором будівельного проекту поромної переправи в Орлівці.<sb/> Але якщо пошукати трохи більше, то стає ще цікавіше.<sb/> Свого часу генеральним директором ТОВ «Поромний комплекс Орлівка» був Юрій Димчогло, нині заступник голови Одеської облради.<sb/> На публіці зазвичай з’являється в компанії згаданого вище нардепа Кіссе.<sb/> Тож у майбутньому боротьба за статус центру громади з п’яти селищ лише набиратиме обертів.<sb/></p>
    <p>Водночас серед чиновників популярною стає пропозиція зберегти район у такому стані, як є, за принципом «один район — одна громада».<sb/> Попри те що відстань від Рені до крайнього села — близько 60 км, хоч у рекомендаціях прописано 35 км.<sb/> І той самий мер міста висловлює сумніви, що зможе забезпечити всім необхідним селище, яке розташоване аж так далеко від центру.<sb/> Втім, із такими пропозиціями виступають і більші, сусідні райони, як-от Болградський чи Ізмаїльський, хоча в них налічується понад 20 сіл.<sb/></p>
    <gap/>
  </doc>
</docs>
