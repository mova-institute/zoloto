<data>
  <gap/>
  <p id="uk:Wislocka-Ars_amandi:0:295">
    <s id="uk:Wislocka-Ars_amandi:0:295:1">Ні з того, ні з сього робимося холодні, безпристрасні, але не забагато, щоб не заперечувати ду́мки, яку попередньо навіяли, поглинуті у себе, у міру чемні або й просто байдужі, замкнені у собі.</s>
    <s id="uk:Wislocka-Ars_amandi:0:295:2">Настрій та спосіб вести розмову треба знайти такі, щоб чоловік невдовзі зажурився за минулим теплом.</s>
    <s id="uk:Wislocka-Ars_amandi:0:295:3">Як він зм’якне, скориться, зробиться дуже люб’язним, тоді знов неждано обертаймося обличчям, вертаючи і ніжність, і захоплення, і сонячні дні.</s>
  </p>
  <p id="uk:Wislocka-Ars_amandi:0:296">
    <s id="uk:Wislocka-Ars_amandi:0:296:1">Для досягнення бажаних наслідків флірту принципово важливо оцінити вади чоловіка детально та глибоко, щоб змінюючи любовну погоду, не скоїти непоправної помилки і не нашкодити самому собі.</s>
    <s id="uk:Wislocka-Ars_amandi:0:296:2">У жодному разі не слід ставити під сумнів власні слова та нападати на ті риси, що ними раніше милувались, бо гра не повинна полягати в шахрайстві та взаємообмані, а лише в захопленні одними рисами чоловіка і у відкиданні інших.</s>
    <s id="uk:Wislocka-Ars_amandi:0:296:3">Сонячної пори дивуймося, хвалімо, високо цінімо його чесноти, у хмарний час байдужіймо до принадливостей і витягаймо на денне світло негативні риси.</s>
    <s id="uk:Wislocka-Ars_amandi:0:296:4">Дбаймо, щоб захопливі риси були первинні, головні, а немилі радше дрібні, і не стільки принципові, скільки обтяжливі, як на кожен день.</s>
    <s id="uk:Wislocka-Ars_amandi:0:296:5">Може, за такої нагоди деякі і пощастить викорінити.</s>
  </p>
  <p id="uk:Wislocka-Ars_amandi:0:297">
    <s id="uk:Wislocka-Ars_amandi:0:297:1">Часто випадає чути, що він чи вона сказали щось таке, чого зась, не можна взяти назад, і ті слова все-все попотрощили поміж ними.</s>
    <s id="uk:Wislocka-Ars_amandi:0:297:2">Це, власне, слова-каменюки, що ними, завівшись і не втримавши язика на припоні, силкуються болісно вдарити одне одного.</s>
    <s id="uk:Wislocka-Ars_amandi:0:297:3">Нищиться тоді дивовижний, досі чудовий та прекрасний о́браз коханої людини.</s>
    <s id="uk:Wislocka-Ars_amandi:0:297:4">Слів тих уже не забереш назад і ніко́ли вже не відновити довіри коханої людини.</s>
    <s id="uk:Wislocka-Ars_amandi:0:297:5">Вони безповоротно руйнують почуття безпеки у любові і розривають найістотніший зв’язок, що сполучає закоханих.</s>
    <s id="uk:Wislocka-Ars_amandi:0:297:6">Як бачимо з попередніх міркувань, флірт — це один з найпотужніших статево-почуттєвих засобів, що підтримує тривкість кохання.</s>
    <s id="uk:Wislocka-Ars_amandi:0:297:7">Спочатку розвага, словесний двобій пори, коли народжуються почуття, далі він поступово обертається на правила гри, які обумовлюють мало не саме́ буття цього кохання.</s>
  </p>
  <p id="uk:Wislocka-Ars_amandi:0:298">
    <s id="uk:Wislocka-Ars_amandi:0:298:1">Теперішні жінки, яких надихають дедалі більше урівноправлення з чоловіками, ширші можливості посісти донині неподільно чоловічі місця, в запалі разом з водою вихлюпують і дитину.</s>
  </p>
  <p id="uk:Wislocka-Ars_amandi:0:299">
    <s id="uk:Wislocka-Ars_amandi:0:299:1">Можна вчитися, можна працювати, але вдома, в любові, якщо вони хочуть жити повним життям й уникати розчарувань та психічних негараздів, жінка повинна бути жінкою, а чоловік — чоловіком.</s>
    <s id="uk:Wislocka-Ars_amandi:0:299:2">Кохання та домівка — твердиня, непорушна схованка, і лише спосіб життя та занять обох можуть піддаватися тим чи іншим перемінам.</s>
    <s id="uk:Wislocka-Ars_amandi:0:299:3">Жодна емансипація не здатна вплинути на те, що жінка — мати і народжує дітей, й у своїм материнстві та вихованні дитини потребу́є чоловічого піклування.</s>
    <s id="uk:Wislocka-Ars_amandi:0:299:4">У цій сфері нічо́го не зміниться, хіба що людей вирощуватимуть у пробірках і родина перестане існувати.</s>
  </p>
  <p id="uk:Wislocka-Ars_amandi:0:300">
    <s id="uk:Wislocka-Ars_amandi:0:300:1">Вертаючи до любовних таємниць наших бабусь, скажу, що флірт мав свої правила та настанови, не кажучи вже про багату “літературу” з цього питання, як-от: любовні порадники або гру “Товариський флірт”.</s>
    <s id="uk:Wislocka-Ars_amandi:0:300:2">Чимало було різних форм флірту, не просто словесного, а й такого, що ґрунтувався на умовних жестах чи знаках, як приміром, кольору паперу листів, способу начіплення значка (ліворуч, праворуч, догори ногами тощо), різновиду висиланих квітів (кожна квітка значила щось своє у любовній мові).</s>
  </p>
  <p id="uk:Wislocka-Ars_amandi:0:301">
    <s id="uk:Wislocka-Ars_amandi:0:301:1">Існували також певні етапи на важкій дорозі здобування чоловіка.</s>
  </p>
  <p id="uk:Wislocka-Ars_amandi:0:302">
    <s id="uk:Wislocka-Ars_amandi:0:302:1">Спершу треба висловити свій подив чоловіком і пошукати в ньому найрозмаїтіші чесноти.</s>
    <s id="uk:Wislocka-Ars_amandi:0:302:2">Нема на світі людини, якій би це не подобалось, звісно, коли дивуються нею.</s>
    <s id="uk:Wislocka-Ars_amandi:0:302:3">Так чинячи, звертаємо увагу на свою особу, на свої привітність, спостережливість, проникливість.</s>
  </p>
  <p id="uk:Wislocka-Ars_amandi:0:303">
    <s id="uk:Wislocka-Ars_amandi:0:303:1">Далі слід заохотити чоловіка розповідати про себе, сторожко видивляючись, що він вважає за найцінніше у своєму житті.</s>
    <s id="uk:Wislocka-Ars_amandi:0:303:2">Як матимемо намір і далі плекати почуття, це потім знадобиться.</s>
  </p>
  <p id="uk:Wislocka-Ars_amandi:0:304">
    <s id="uk:Wislocka-Ars_amandi:0:304:1">Згодом треба показати свою жіночу слабкість, щоб пробудити  у слухача співчуття.</s>
    <s id="uk:Wislocka-Ars_amandi:0:304:2">У цім місці можна схвильовано описати свою безпорадність, життєві поразки та невдачі, висловити прагнення опіки та опертя на чоловічім плечі.</s>
    <s id="uk:Wislocka-Ars_amandi:0:304:3">Цього останнього вже, як правило, й казати не треба, бо зворушений кавалер сам пропонує те плече.</s>
  </p>
  <p id="uk:Wislocka-Ars_amandi:0:305">
    <s id="uk:Wislocka-Ars_amandi:0:305:1">Зовні ці правила виглядають досить кумедно та старомодно, й усе ж спробуйте, пристосувавши їх до сьогодення.</s>
    <s id="uk:Wislocka-Ars_amandi:0:305:2">Тоді побачите, що чоловіча природа відтоді аніскілечки не помінялась і що у давніх смішних рекомендаціях чимало правди.</s>
  </p>
  <p id="uk:Wislocka-Ars_amandi:0:306">
    <s id="uk:Wislocka-Ars_amandi:0:306:1">З’ясовуючи значення любовної мови, доходимо, нарешті, до ліжка і тут нова́ проблема: про що говорити і про що не говорити?</s>
    <s id="uk:Wislocka-Ars_amandi:0:306:2">А про що балакають завжди? — про колотнечу буднів!</s>
    <s id="uk:Wislocka-Ars_amandi:0:306:3">Як комашва, визбируємо смутки та прикрощі з цілого дня і подаємо їх на вечірнє базікання.</s>
    <s id="uk:Wislocka-Ars_amandi:0:306:4">Теліпаємо про паскуду Ковальського, який знов заклав начальнику, про Ковальську, котра вчора ляпала Зосі, що моє нове́ плаття — нікудишнє, про Ясю, яка вдруге народила близнят, про те, що обламалася газова плитка, а недавно ж лагодили, і тепер знов доведеться платити, про те, що Зося подерла десь свої чобітки і так далі і таке інше.</s>
    <s id="uk:Wislocka-Ars_amandi:0:306:5">І ось, остаточно змучившись надокучливим пасталяканням, шукаємо солодкої втіхи у забаві вдвох.</s>
    <s id="uk:Wislocka-Ars_amandi:0:306:6">У забаві, у якій не лишилося вже ані крихти радості.</s>
  </p>
  <p id="uk:Wislocka-Ars_amandi:0:307">
    <s id="uk:Wislocka-Ars_amandi:0:307:1">Шукати у коханої людини зрозуміння та розради — природна річ, але ніко́ли не годиться заводити про це мову у ліжку чи за столом, бо то препогана завичка — змішувати харч і секс з денними мороками.</s>
  </p>
  <p id="uk:Wislocka-Ars_amandi:0:308">
    <s id="uk:Wislocka-Ars_amandi:0:308:1">Збирати найтемніше та найогидніше, аби розплести його у вечірній розмові як тло до любові — страшенно небезпечно.</s>
    <s id="uk:Wislocka-Ars_amandi:0:308:2">Поступово, з роками, балаканина, галдикання у ліжку про кривди та жалі з цілого дня стає невиправною унадливою звичкою, своєрідною життєдайною, горезаливною чаркою після важкого дня, начиненого колотнечею, клопотами та неприємностями.</s>
    <s id="uk:Wislocka-Ars_amandi:0:308:3">Стомлені, роздратовані, зневірені життям — втікаємо, у ліжкові шукаючи забуття, і, подібно як алкоголем, не вгаваючи, напиваємось донезмоги.</s>
    <s id="uk:Wislocka-Ars_amandi:0:308:4">Так виникає і твердне сполука буденщини і сексу.</s>
    <s id="uk:Wislocka-Ars_amandi:0:308:5">Перегодом постає знеохота і до похмурої подружньої любові (на жаль, утішати випадає здебільшого дружині).</s>
  </p>
  <p id="uk:Wislocka-Ars_amandi:0:309">
    <s id="uk:Wislocka-Ars_amandi:0:309:1">Ніко́ли не годиться перепивати, як і кохатися, аби вбити смуток, бо в обох випадках довго доведеться каратись.</s>
  </p>
  <p id="uk:Wislocka-Ars_amandi:0:310">
    <s id="uk:Wislocka-Ars_amandi:0:310:1">Наслідки такої поведінки дадуться взнаки досить скоро.</s>
    <s id="uk:Wislocka-Ars_amandi:0:310:2">Мерзенні та дратівливі проблеми, поєднані з сексом, нашаровуються у психіці, і мимоволі відраза та зненависть до життєвих клопотів переноситься на супутні переживання — статеві взаємини.</s>
    <s id="uk:Wislocka-Ars_amandi:0:310:3">Умовний рефлекс пускає корені і винищує найкоштовніші якості співжиття — почуття повної розрядки та радісної відпруги.</s>
  </p>
  <p id="uk:Wislocka-Ars_amandi:0:311">
    <s id="uk:Wislocka-Ars_amandi:0:311:1">У такому становищі один крок до того, щоб закрутити нову́ любов, у якій шукаємо солодкого блаженства у ліжку замість подружнього “раю”, котрий вимотує всі жили.</s>
  </p>
  <p id="uk:Wislocka-Ars_amandi:0:312">
    <s id="uk:Wislocka-Ars_amandi:0:312:1">І ось вимальовується інший клопіт.</s>
    <s id="uk:Wislocka-Ars_amandi:0:312:2">Знаємо вже, про що не треба розмовляти у ліжку.</s>
    <s id="uk:Wislocka-Ars_amandi:0:312:3">Тож про що можна і треба?</s>
  </p>
  <p id="uk:Wislocka-Ars_amandi:0:313">
    <s id="uk:Wislocka-Ars_amandi:0:313:1">Авжеж, про солодку розраду вдвох!</s>
  </p>
  <gap/>
  <p id="uk:Wislocka-Ars_amandi:0:431">
    <s id="uk:Wislocka-Ars_amandi:0:431:1">Почнімо з волосся.</s>
    <s id="uk:Wislocka-Ars_amandi:0:431:2">Чоловіче волосся, а тим більше жіноче, багато значить у пестощах.</s>
    <s id="uk:Wislocka-Ars_amandi:0:431:3">Погладження по голові, цілунки у волосся, ніжні дотикання своїм волоссям до чоловіка під час танцю, врешті зачіска, блискучість та гарний уклад тісно пов’язані з його чистотою.</s>
    <s id="uk:Wislocka-Ars_amandi:0:431:4">Тут мені на думку сплив уривок з фільму Мориса Шевальє під назвою “Любов опівдні”, в якому тато-детектив відгадав, що його донька закохалася, бо що не день стала мити голову.</s>
    <s id="uk:Wislocka-Ars_amandi:0:431:5">Брудне та запилене волосся зліплюється масними стручками й видає гидкий запах несвіжого лою.</s>
    <s id="uk:Wislocka-Ars_amandi:0:431:6">Таке волосся не вкладається, стовбурчить, липне до голови і виглядає так, наче його вполовину менше.</s>
    <s id="uk:Wislocka-Ars_amandi:0:431:7">Торкати, гладити чи, не дай Боже, цьомати таку голівоньку — ой як неприємно.</s>
    <s id="uk:Wislocka-Ars_amandi:0:431:8">Це може просто вбити народжуване кохання, та й зрілу любов добряче охолодити.</s>
    <s id="uk:Wislocka-Ars_amandi:0:431:9">Як часто мити волосся, залежить від природних властивостей (сухе, жирне), пори року — взимку дужче просалюється, влітку — більше запилюється.</s>
    <s id="uk:Wislocka-Ars_amandi:0:431:10">Але в середньому раз на тиждень жінці, а чоловікові й того частіше (адже волосся коротше і сохне швидше).</s>
  </p>
  <p id="uk:Wislocka-Ars_amandi:0:432">
    <s id="uk:Wislocka-Ars_amandi:0:432:1">Дуже важливо, щоб волосся було пройняте легким запахом постійно вживаного одеколону чи парфум.</s>
    <s id="uk:Wislocka-Ars_amandi:0:432:2">Щоб той запах був тендітний і випромінювався лише у хвилини піднесення, треба, помивши голову, побризкати мокре волосся духами або одеколоном, а потім старанно витерти і висушити.</s>
    <s id="uk:Wislocka-Ars_amandi:0:432:3">Як наслідок таких зусиль, волосся у звичайній ситуації не пахне, але як хоча б трохи змокріє (у дощ, туман чи коли упріємо), виділяється дуже витончений запах.</s>
  </p>
  <p id="uk:Wislocka-Ars_amandi:0:433">
    <s id="uk:Wislocka-Ars_amandi:0:433:1">На шкіру тіла застосовувати парфуми чи одеколон слід з великим почуттям міри.</s>
    <s id="uk:Wislocka-Ars_amandi:0:433:2">Чоловік може, умившись та побрившись, зараз же натерти обличчя, шию та долоні одеколоном.</s>
    <s id="uk:Wislocka-Ars_amandi:0:433:3">Жінці також найкраще, вмившись, скропити ще мокру шкіру парфумами.</s>
    <s id="uk:Wislocka-Ars_amandi:0:433:4">Легесенько надушуємо волосся на потилиці та за вухами, щоб, коли притуляємося та зближуємо голови, випромінювався запах.</s>
    <s id="uk:Wislocka-Ars_amandi:0:433:5">Зволоживши  краплиною духів плечі побіля вирізу на сукні, викличемо на тоді, як тіло розігріється, виділення милого запаху з-під того вирізу.</s>
  </p>
  <p id="uk:Wislocka-Ars_amandi:0:434">
    <s id="uk:Wislocka-Ars_amandi:0:434:1">Звичайно, у піднесенні статевих чарів багато значать штучні, ро́блені запахи, але не забуваймо, що вони не повинні “забивати” власних, природних запахів.</s>
    <s id="uk:Wislocka-Ars_amandi:0:434:2">Свіжий піт, яким у ході статевих контактів рясно вкривається шкіра, має приємний і піднесливий запах, бо він, піт, свідчить про те, що посилюється кровообіг партнера, а це — один із проявів статевого збудження.</s>
  </p>
  <p id="uk:Wislocka-Ars_amandi:0:435">
    <s id="uk:Wislocka-Ars_amandi:0:435:1">Ще одне джерело запахів — це подих.</s>
    <s id="uk:Wislocka-Ars_amandi:0:435:2">Бадьорий подих немало значить під час цілунку.</s>
    <s id="uk:Wislocka-Ars_amandi:0:435:3">У любовних книжках натрапляємо на визначення подиху, що пахне фіалкою, материнкою тощо.</s>
    <s id="uk:Wislocka-Ars_amandi:0:435:4">Є спеціальні рідини для полоскання рота, які здатні забарвлювати запах подиху.</s>
    <s id="uk:Wislocka-Ars_amandi:0:435:5">Який руйнівний вплив має на статеві взаємини неприємний запах з рота, бачимо вже в настановах Корану, де є цілий параграф, що дозволяє дружині розвестися зі своїм чоловіком, коли в того повсякчас смердить із рота.</s>
    <s id="uk:Wislocka-Ars_amandi:0:435:6">Наявність такого права для жінки у культовій книзі, яка обґрунтовує радше права чоловіків, ніж жінок, показує, наскільки гидко може тхнути з рота.</s>
  </p>
  <gap/>
  <p id="uk:Wislocka-Ars_amandi:0:483">
    <s id="uk:Wislocka-Ars_amandi:0:483:1">Дражнення жіночих персів — один з найдужчих еротичних подразників, а як посилити ці пестощі цілунками, я опишу докладніше у дальшому розділі.</s>
  </p>
  <p id="uk:Wislocka-Ars_amandi:0:484">
    <s id="uk:Wislocka-Ars_amandi:0:484:1">Існує різновид пестощів груді, од якого дістають надзвичайну насолоду обоє закоханих.</s>
    <s id="uk:Wislocka-Ars_amandi:0:484:2">Це — лоскіт сосків голівкою зведеного прутня.</s>
    <s id="uk:Wislocka-Ars_amandi:0:484:3">Дотикові подразники у таких щедрих любощах дуже витончені та збудливі.</s>
    <s id="uk:Wislocka-Ars_amandi:0:484:4">Певна річ, це різновид особливо вишуканих пестощів, які більш годяться для досвідчених коханців.</s>
  </p>
  <p id="uk:Wislocka-Ars_amandi:0:485">
    <s id="uk:Wislocka-Ars_amandi:0:485:1">Пестуючи перси, шкіру, все жіноче тіло, обов’язково пам’ятаймо: чим витонченіший, ніжніший, тендітніший подразник, тим дужча сексуальна віддача.</s>
    <s id="uk:Wislocka-Ars_amandi:0:485:2">Пестощі брутальні, грубі, надміру сильні знеохочують замість збуджувати.</s>
    <s id="uk:Wislocka-Ars_amandi:0:485:3">Виняток з цього правила становлять інколи жінки відгодовані, огрядні, у яких чуттєві закінчення сховані за товстим підшкірним жировим прошарком.</s>
    <s id="uk:Wislocka-Ars_amandi:0:485:4">У такому разі годиться і плескати, і скубти.</s>
    <s id="uk:Wislocka-Ars_amandi:0:485:5">Це може дати корисні ефекти, так само як витончені пестощі для інших жінок.</s>
  </p>
  <p id="uk:Wislocka-Ars_amandi:0:486">
    <s id="uk:Wislocka-Ars_amandi:0:486:1">Розшалілий у хтивості чоловік нерідко має схильність боляче здавити або покусати жіночі перси.</s>
    <s id="uk:Wislocka-Ars_amandi:0:486:2">Варто не забувати, що жіночу грудь, статево збуджену та набучавілу, майже так само легко пошкодити, як і чоловічі яєчка.</s>
  </p>
  <p id="uk:Wislocka-Ars_amandi:0:487">
    <s id="uk:Wislocka-Ars_amandi:0:487:1">Кажучи далі про статеву чутливість шкіри, маю зазначити, що, як правило, чоловіче тіло значно бідніше на нервові волокна, аніж жіноче.</s>
    <s id="uk:Wislocka-Ars_amandi:0:487:2">Дотикова вразливість у чоловіків здебільшого обмежується статевими органами, губами, доволі часто вухами, що становить істотну різницю проти жінок.</s>
  </p>
  <p id="uk:Wislocka-Ars_amandi:0:488">
    <s id="uk:Wislocka-Ars_amandi:0:488:1">Чоловікові досить глянути на жінку, тернутися об неї або притулитися, і він уже ладен до статевого акту, який сповна його задовольняє.</s>
    <s id="uk:Wislocka-Ars_amandi:0:488:2">Натомість у жінки з цією метою треба задіяти все розмаїття найдрібніших механізмів, включно зі збудженням персів, а наприкінці також і статевих органів.</s>
  </p>
  <p id="uk:Wislocka-Ars_amandi:0:489">
    <s id="uk:Wislocka-Ars_amandi:0:489:1">Якщо, починаючи співжити, не розвинемо у жінки вразливості нервових закінчень, які задіюють статево чутливі механізми, то вона залишиться сексуально недозріла і не спроможна буде видати з себе усього того, на що здатні її душа і тіло.</s>
    <s id="uk:Wislocka-Ars_amandi:0:489:2">Коли терпляче й наполегливо навчати жінку пестощів, це щедро винагородиться, як стане вона досконалою партнеркою чоловіка у коханні.</s>
  </p>
  <p id="uk:Wislocka-Ars_amandi:0:490">
    <s id="uk:Wislocka-Ars_amandi:0:490:1">Кажучи про статеву вразливість, я повинна зазначити, що бувають жінки з малочутливими персами та шкірними рецепторами, а усю їхню вразливість зосереджено головним чином поблизу геніталій, як і в чоловіків.</s>
  </p>
  <p id="uk:Wislocka-Ars_amandi:0:491">
    <s id="uk:Wislocka-Ars_amandi:0:491:1">Є також багато чоловіків з високою чуттєвою сприйнятливістю шкіри, яким, щоб повною мірою насолодитися у статевому акті, потрібні вступні пестощі.</s>
    <s id="uk:Wislocka-Ars_amandi:0:491:2">Жінка такого чоловіка повинна потрудитися і відшукати його статево чутливі ділянки тіла.</s>
    <s id="uk:Wislocka-Ars_amandi:0:491:3">Здебільшого вони містяться довкола губ, очей, шиї, плечей, уздовж боків та на внутрішній поверхні стегон.</s>
    <s id="uk:Wislocka-Ars_amandi:0:491:4">Нерідко у чоловіка буває значна кількість нервових волокон і на сосках.</s>
    <s id="uk:Wislocka-Ars_amandi:0:491:5">У такому разі, щоб він у всій повноті відчував насолоду від зносин, їй треба погладити, поцілувати, полоскотати язиком соски, губи, інші статево чутливі ділянки його тіла.</s>
    <s id="uk:Wislocka-Ars_amandi:0:491:6">Легко потерти долонею, вп’ястися нігтями, куснути, особливо перед самісіньким оргазмом — усе це діє украй збудливо на деяких чоловіків.</s>
  </p>
  <p id="uk:Wislocka-Ars_amandi:0:492">
    <s id="uk:Wislocka-Ars_amandi:0:492:1">Добре складається, коли чоловік з неабиякою вразливістю натрапляє на жінку заповзятливу, заводійську у пестощах, адже тоді одне одного доповнюють і статево вдовольняються обоє.</s>
    <s id="uk:Wislocka-Ars_amandi:0:492:2">Коли ж стріваються двоє статевих ледарів, то обом кортить бути пещеними, а спокушати іншого ліньки.</s>
    <s id="uk:Wislocka-Ars_amandi:0:492:3">Як результат — невдала родина, сповнена взаємних претензій у ліжкові.</s>
  </p>
  <gap/>
  <p id="uk:Wislocka-Ars_amandi:0:494">
    <s id="uk:Wislocka-Ars_amandi:0:494:1">Доречно підкреслити, що, коли подразнюємо ділянку клітора, слід видозмінювати дотикові подразники, бо якщо невпинно й одноманітно повторювати ті самі рухи, то це зменшує піднесення.</s>
    <s id="uk:Wislocka-Ars_amandi:0:494:2">Поздовжні рухи пальця тоді, як відчується, що твердне клітор, треба змінити на поперечні, під час яких палець перестрибує через його верх або легесенько шарудить уздовж бічних канавок.</s>
    <s id="uk:Wislocka-Ars_amandi:0:494:3">Щохвилини перериваючись, поплескуємо ділянки лобкового горбка та пахв.</s>
    <s id="uk:Wislocka-Ars_amandi:0:494:4">Перемінні та урізноманітнені подразники спричиняють те, що швидко зводиться і твердне клітор.</s>
    <s id="uk:Wislocka-Ars_amandi:0:494:5">Зрозуміло, що при цьому не треба забувати і переривати подразники, уникаючи того, щоб постійно одноманітно надавлювати.</s>
  </p>
  <p id="uk:Wislocka-Ars_amandi:0:495">
    <s id="uk:Wislocka-Ars_amandi:0:495:1">При повному зведенні клітора стане видно його голівку, що висунулася зі складок крайньої плоті.</s>
    <s id="uk:Wislocka-Ars_amandi:0:495:2">Чоловік повинен пам’ятати, що кліторна голівка не менш за прутневу ніжна і піддатна пошкодженням, через що грубий або надто сильний дотик заподіює болю замість приємності.</s>
    <s id="uk:Wislocka-Ars_amandi:0:495:3">Аби уникнути неприємного тертя, палець треба зволожити і, у разі, коли виділення з піхви вельми скупе (зокрема в юнок), варто змочити палець ще й слиною або іншою рідиною чи маззю.</s>
  </p>
  <p id="uk:Wislocka-Ars_amandi:0:496">
    <s id="uk:Wislocka-Ars_amandi:0:496:1">Лоскочучи клітор, юнак може довести дівчину аж до оргазму, навчаючи її статевої розкоші ще задовго до початку співжиття.</s>
    <s id="uk:Wislocka-Ars_amandi:0:496:2">Такий досвід поменшує її страх перед першим статевим актом та роздмухує інтерес до дальших пестощів.</s>
    <s id="uk:Wislocka-Ars_amandi:0:496:3">Для статево нерозбудженої жінки, такої, що ніколи раніше не пробувала онанізму, це найкращий шлях якнайповніше розвинути її еротичну вразливість.</s>
  </p>
  <p id="uk:Wislocka-Ars_amandi:0:497">
    <s id="uk:Wislocka-Ars_amandi:0:497:1">Ведучи мову про дотикові пестощі геніталій, не оминути чоловіка, у якого саме у цій частині тіла зосереджуються статево чутливі рецептори.</s>
  </p>
  <p id="uk:Wislocka-Ars_amandi:0:498">
    <s id="uk:Wislocka-Ars_amandi:0:498:1">У чоловіка сприйнятливість до збудливих дотиків міститься у ділянках, де пробігають чуттєві нервові волокна, що підходять до геніталій.</s>
    <s id="uk:Wislocka-Ars_amandi:0:498:2">Як бачимо на малюнку 11б (у розділі, де йдеться про іннервацію статевих органів), шлях, яким проходять нерви, починається біля заднього проходу (маю на увазі, ясна річ, поверхню шкіри), зусібіч оточуючи кільцевий м’яз-замикач заднього проходу.</s>
    <s id="uk:Wislocka-Ars_amandi:0:498:3">Велику статеву чутливість знаходимо і вздовж промежинного шву, який сполучає задній прохід з мошонкою.</s>
    <s id="uk:Wislocka-Ars_amandi:0:498:4">Подразнюючи цю ділянку пальцями, викликаємо гостре відчуття насолоди і нестримний кровоналив венозних судин прутня.</s>
  </p>
  <p id="uk:Wislocka-Ars_amandi:0:499">
    <s id="uk:Wislocka-Ars_amandi:0:499:1">Багата на нервові волокна і шкіра мошонки.</s>
    <s id="uk:Wislocka-Ars_amandi:0:499:2">Потираючи у цьому місці усією долонею, даємо волю піднесенню та приємності.</s>
    <s id="uk:Wislocka-Ars_amandi:0:499:3">Дражнити прутень можна прерізними способами.</s>
    <s id="uk:Wislocka-Ars_amandi:0:499:4">Коли хочемо прискорити його зведення та посилити стійкість, можна легко здавлювати, охопивши долонею тіло прутня, масажуючи його у напряму голівки.</s>
    <s id="uk:Wislocka-Ars_amandi:0:499:5">Збільшена чутливість до стиску та дотику уздовж нижньої стінки прутня, де проходить шкірний шов, що йде од промежини і мошонки.</s>
    <s id="uk:Wislocka-Ars_amandi:0:499:6">Кінець цього шву бачимо у вуздечці крайньої плоті — складці слизової оболонки, яка прикріплює крайню плоть до голівки прутня.</s>
    <s id="uk:Wislocka-Ars_amandi:0:499:7">Статево найчутливіші місця тут — ділянка слизової оболонки, нижня частина голівки та краї вічка сечоводу.</s>
  </p>
  <p id="uk:Wislocka-Ars_amandi:0:500">
    <s id="uk:Wislocka-Ars_amandi:0:500:1">Лоскіт, дотик, пестощі всіх статево вразливих зон надзвичайно збуджують будь-якого чоловіка.</s>
    <s id="uk:Wislocka-Ars_amandi:0:500:2">Наведені вище пестощі мають подвійне значення, бо справляють приємність та збуджують також і жінку, що відчуває, як унаслідок її пестощів підводиться, надимається і готується до акту чоловічий прутень.</s>
    <s id="uk:Wislocka-Ars_amandi:0:500:3">Ці відчуття діють дуже збудливо, зокрема на жінок, досвідчених у любові.</s>
    <s id="uk:Wislocka-Ars_amandi:0:500:4">Ерекція, тобто вставання, чоловічого прутня — то речовий доказ статевого впливу на чоловіка, й нема у почуттєво-еротичному житті жінки більшого нещастя, ніж те, що чоловік перестане відгукуватися готовністю на її пестощі.</s>
  </p>
  <p id="uk:Wislocka-Ars_amandi:0:501">
    <s id="uk:Wislocka-Ars_amandi:0:501:1">У випадках уже розвинутих пестощів, що йдуть перед  початком співжиття, можна також заразом зазнава́ти оргазму у формі так званих поверхневих зносин.</s>
    <s id="uk:Wislocka-Ars_amandi:0:501:2">Завдяки тому, що голівка чоловічого прутня дотикається до клітора і треться об нього, такі зносини доводять до оргазму.</s>
    <s id="uk:Wislocka-Ars_amandi:0:501:3">Вони виконують подвійну роль, пробуджуючи еротичну чутливість жінки та призвичаюючи її до вигляду і дотику прутня у час солодких зазнава́нь.</s>
    <s id="uk:Wislocka-Ars_amandi:0:501:4">Такі любощі набагато ніжніші за дотики долонею, бо слиз, що виділяється зі слизових залоз сечоводу чоловіка, створює потрібне зволоження і корисні умови на пестощі.</s>
    <s id="uk:Wislocka-Ars_amandi:0:501:5">До того ж це здебільшого кінчається обопільним оргазмом, що кладе початок співпереживанню насолоди.</s>
  </p>
  <gap/>
  <p id="uk:Wislocka-Ars_amandi:0:943">
    <s id="uk:Wislocka-Ars_amandi:0:943:1">На стадії відпруження відмітною рисою чоловічих реакцій є період нечутливості.</s>
    <s id="uk:Wislocka-Ars_amandi:0:943:2">Аби пояснити, що означає цей термін, проведу аналогію зі скорочувальною функцією серця.</s>
    <s id="uk:Wislocka-Ars_amandi:0:943:3">Після кожного серцебиття настає момент відпочинку, коли серцевий м’яз стає абсолютно нечутливий і нездатний приймати нервові подразники, що спонукають його до поновного скорочення.</s>
    <s id="uk:Wislocka-Ars_amandi:0:943:4">Якщо, коли раптово розгніваємось чи порушиться діяльність серця, станеться, що виникнуть два чи більше серцебиття один за одним, то період нечутливості після них довшає вдвічі-втричі, залежно від числа скорочень, і серце наче на мить затримується.</s>
    <s id="uk:Wislocka-Ars_amandi:0:943:5">Це сприяє правильному відпочинкові серцевого м’язу.</s>
  </p>
  <p id="uk:Wislocka-Ars_amandi:0:944">
    <s id="uk:Wislocka-Ars_amandi:0:944:1">Період нечутливості у чоловіка настає на стадії відпруження, і тоді його статеві органи зовсім не сприймають еротичних подразників, як правило, аж до її закінчення.</s>
    <s id="uk:Wislocka-Ars_amandi:0:944:2">Як я вже казала, при дуже сильному статевому піднесенні період нечутливості може поменшати, але ніко́ли не більше, ніж до половини стадії відпруження.</s>
    <s id="uk:Wislocka-Ars_amandi:0:944:3">Втім, трапляється це ще рідше, ніж у жінок.</s>
  </p>
  <p id="uk:Wislocka-Ars_amandi:0:945">
    <s id="uk:Wislocka-Ars_amandi:0:945:1">Стадія відпруження після шалених пристрастей може затягуватися надовго, переходячи у щось схоже на “транс”, на статеве очманіння, тобто підвищене статеве збудження.</s>
    <s id="uk:Wislocka-Ars_amandi:0:945:2">Людина живе наче в іншому світі, з’являється у неї надзвичайна вразливість, що триває дні, тижні, іноді місяці.</s>
    <s id="uk:Wislocka-Ars_amandi:0:945:3">Світ видається напрочуд барвистим та свіжим, сповненим збудливих звуків та запахів (що зв’язано з посиленою гостротою чуттів).</s>
    <s id="uk:Wislocka-Ars_amandi:0:945:4">У період очарування нема жодних сподівань на розсудливе мислення.</s>
    <s id="uk:Wislocka-Ars_amandi:0:945:5">“Мислення і кохання — несумісні!” — як кажуть іспанці.</s>
    <s id="uk:Wislocka-Ars_amandi:0:945:6">Буває, що наглий обрив того напівмлосного трансу доводить до думки покінчити з собою і відчувається, як “ломка” у наркомана.</s>
    <s id="uk:Wislocka-Ars_amandi:0:945:7">Усе це супроводиться відчуттям загального виснаження та нездатності до будь-яких починань, крім невідчепного, настирного бажання.</s>
  </p>
  <p id="uk:Wislocka-Ars_amandi:0:946">
    <s id="uk:Wislocka-Ars_amandi:0:946:1">Часто довколишні люди не можуть зрозуміти коханців, які перебувають у стані зачарування, називаючи сновид кохання словом “заворожені”.</s>
    <s id="uk:Wislocka-Ars_amandi:0:946:2">Такі любовні хвороби мають особливо важкий перебіг у багаторічних терпців та людей, що доти схо́дили за малозбудливих, поки враз не наскочили на людину, яка їм абсолютно статево відповідає.</s>
  </p>
  <p id="uk:Wislocka-Ars_amandi:0:947">
    <s id="uk:Wislocka-Ars_amandi:0:947:1">Розглянувши послідовно кожну окремо стадію, я подаю тепер малюнок кривих, які показують процес статевого піднесення у чоловіка та жінки.</s>
  </p>
  <p id="uk:Wislocka-Ars_amandi:0:948">
    <s id="uk:Wislocka-Ars_amandi:0:948:1">Чоловіча крива плавно спинається, інколи швидше, від вихідного пункту через стадію збудження до періоду повної статевої готовності.</s>
    <s id="uk:Wislocka-Ars_amandi:0:948:2">Цей період на кривій пробігає майже рівнинно і частина його, розміщена між двома зірочками, охоплює час, коли чоловік може свідомо пригальмувати свої пристрасті і довільно подовжувати статевий акт.</s>
    <s id="uk:Wislocka-Ars_amandi:0:948:3">Поза другою зірочкою, а, отже, на порозі оргазму, фізичні реакції розвиваються автоматично, хоч-не-хоч, незалежно від нашої волі і вже нема ніякої управи, щоб їх загальмувати.</s>
    <s id="uk:Wislocka-Ars_amandi:0:948:4">По закінченні оргазму крива на стадії відпруження спадає у чоловіка майже прямовисно до вихідного рівня.</s>
    <s id="uk:Wislocka-Ars_amandi:0:948:5">Як правило, чоловік не спроможний на новий акт, доки не завершиться стадія відпруження.</s>
    <s id="uk:Wislocka-Ars_amandi:0:948:6">В окремих випадках період нечутливості може скоротитися вполовину (на малюнку позначено фігурною дужкою та буквою Н — нечутливість), після чого крива повторно видряпується до оргазму і вже остаточно спадає.</s>
  </p>
  <p id="uk:Wislocka-Ars_amandi:0:949">
    <s id="uk:Wislocka-Ars_amandi:0:949:1">Малюнок кривих перебігу акту у жінки містить три криві: А, Б та В.</s>
    <s id="uk:Wislocka-Ars_amandi:0:949:2">Крива А ілюструє пересічний перебіг повного акту.</s>
    <s id="uk:Wislocka-Ars_amandi:0:949:3">Стадія збудження проходить дещо повільніше, ніж у чоловіка, і вимагає більших зусиль для піднесення.</s>
    <s id="uk:Wislocka-Ars_amandi:0:949:4">Потім настає коротша чи довша стадія повної статевої готовності з рівнинним перебігом.</s>
    <s id="uk:Wislocka-Ars_amandi:0:949:5">На ній зірочками позначено період, коли жінка свідомою діяльністю промежинних і піхвових м’язів може пришвидшити чи забарити свої реакції.</s>
    <s id="uk:Wislocka-Ars_amandi:0:949:6">Після оргазму настає стадія відпруження, що проходить зі значно повільнішим спадом, ніж у чоловіка.</s>
    <s id="uk:Wislocka-Ars_amandi:0:949:7">Переривчастою рискою на кривій А позначено можливість появи повторного оргазму, що розпочинається, як крива після першого оргазму спаде до рівня стадії плато́.</s>
    <s id="uk:Wislocka-Ars_amandi:0:949:8">Після повторного оргазму крива на стадії відпруження спадає скоріше, так само, як і чоловіча крива.</s>
  </p>
  <p id="uk:Wislocka-Ars_amandi:0:950">
    <s id="uk:Wislocka-Ars_amandi:0:950:1">Крива, позначена буквою Б, показує перебіг статевого акту в малозбудливої жінки.</s>
    <s id="uk:Wislocka-Ars_amandi:0:950:2">Стадія збудження рівна, підноситься дуже мляво, переходячи хвилястою лінією — яка показує дрібні коливання статевої напруги — у стадію плато́, що триває більш-менш довго, але, не досягши оргазму, неквапно опускається до вихідного стану.</s>
    <s id="uk:Wislocka-Ars_amandi:0:950:3">Ця крива показує перебіг статевого акту у жінки з виключно кліторною вразливістю, як також при перерваному акті; піднесення зростає у міру пестощів та подразнення клітора; як тільки акт розпочинається і з клітора припиняється передача подразників, то починає спадати і переходить прямо у стадію відпруження, котра́ може затягтися, як я вже казала у розділі про кровообіг, на добу і довше.</s>
  </p>
  <p id="uk:Wislocka-Ars_amandi:0:951">
    <s id="uk:Wislocka-Ars_amandi:0:951:1">Крива В показує перебіг статевого акту у дуже збудливої жінки.</s>
    <s id="uk:Wislocka-Ars_amandi:0:951:2">Стадія збудження зростає стрімко, майже прямовисною лінією, до того ж прискорювана свідомими скороченнями піхвових м’язів.</s>
    <s id="uk:Wislocka-Ars_amandi:0:951:3">Оргазм надбігає, з лету проскочивши плато́, прямо зі стадії збудження, після чого напруга круто спадає.</s>
    <s id="uk:Wislocka-Ars_amandi:0:951:4">Крива В дуже нагадує перебіг чоловічої кривої.</s>
  </p>
  <p id="uk:Wislocka-Ars_amandi:0:952">
    <s id="uk:Wislocka-Ars_amandi:0:952:1">Наприкінці розгляду статевого акту я б хотіла побіжно спинитись на ще одному питанні.</s>
    <s id="uk:Wislocka-Ars_amandi:0:952:2">Ніхто не може сказати, чому в одних пар усе йде чудово, а в інших — нікудишньо, хоча й ті другі здатні нормально відчувати статевий акт заразом з оргазмом, як також, чому раніше “холодний” чоловік чи жінка з іншим партнером враз спалахують з досі небаченою пристрастю.</s>
  </p>
  <p id="uk:Wislocka-Ars_amandi:0:953">
    <s id="uk:Wislocka-Ars_amandi:0:953:1">Мабуть, існує ще якийсь додатковий невідомий чинник.</s>
    <s id="uk:Wislocka-Ars_amandi:0:953:2">Можна б його назвати статевою підхожістю або як давніше це називали — покликом ста́ті.</s>
    <s id="uk:Wislocka-Ars_amandi:0:953:3">Цей чинник діє на віддалі, викликаючи інтерес статевого відповідника з допомогою “біополя”, як назвала то одна з моїх відвідувачок.</s>
    <s id="uk:Wislocka-Ars_amandi:0:953:4">Розповідала мені, що зуміє звернути на себе увагу незнайомого чоловіка, який її статево цікавить, навіть коли той і не дивиться у її бік.</s>
  </p>
  <gap/>
</data>
