<docs>
  <doc author="" date="2017-09-16 12:11" src="http://tyzhden.ua/News/200129" title="Уряд почав проведення верифікації формули ціни на газ для населення - Гройсман">
    <p>Кабінет міністрів України проводить верифікацію формули ціни на газ для населення.<sb/> Про це заявив прем'єр-міністр України Володимир Гройсман під час 14-ї щорічної зустрічі Ялтинської європейської стратегії у суботу, 16 вересня.<sb/></p>
    <p>"Ми вважаємо, що ціна на газ має формуватися відповідно до ринку газу і відповідно до формули, найголовніше, щоб ця формула була справедливою. Зараз наша технічна служба працює над тим, щоб зробити верифікацію формули формування ціни газу", - сказав Гройсман.<sb/></p>
    <p>Прем'єр зазначив, що уряд перебуває у "досить якісній" співпраці з Міжнародним валютним фондом (МВФ).<sb/></p>
    <p>Нагадаємо.<sb/> 19 липня кабінет міністрів України затвердив фінансовий план НАК "Нафтогаз України" без підвищення ціни на газ для населення.<sb/></p>
  </doc>
  <doc author="" date="2017-09-15 13:30" src="http://www.president.gov.ua/news/glava-derzhavi-blakitni-sholomi-ne-panaceya-instrument-prine-43342" title="Глава держави: «Блакитні шоломи» – не панацея, а інструмент принесення миру в Україну">
    <p>«Блакитні шоломи» не є панацеєю.<sb/> Це один з інструментів принесення миру в мою країну, що є елементом безпекового пакету», - зазначив Петро Порошенко під час 14-ої Щорічної зустрічі Ялтинської Європейської Стратегії (YES): «Чи це новий світ? І що він означає для України?», говорячи про своє бачення можливої участі миротворців ООН у забезпечення миру на Донбасі<sb/></p>
    <p>При цьому він зазначив, що попри присутність спостерігачів ОБСЄ, Україна продовжує втрачати своїх військових та мирне населення.<sb/> «Я і моя 45-мільйонна нація не можемо сидіти та чекати поки Путін захоче вивести війська з Донбасу.<sb/> Має бути добре скоординований механізм, що включає санкції, міжнародний суд, міжнародний тиск, «блакитні шоломи» та багато інших інструментів, що збільшуватимуть ціну за окупацію», - підкреслив Президент.<sb/></p>
    <p>«Я розглядаю «блакитні шоломи» як форму гарантування, а не панацею.<sb/> І путінська пропозиція щодо розташування «блакитних шоломів» лише на лінії зіткнення є абсолютно недопустимою.<sb/> Головна ціль – вони мають бути розташовані по всій окупованій території», - сказав Петро Порошенко.<sb/> Президент уточнив при цьому, що  миротворці мають бути присутніми усюди, включно з територіями, де Росія зберігає зброю та на неконтрольованій ділянці україно-російського кордону.<sb/></p>
    <gap/>
  </doc>
  <doc author="" date="2017-09-10" src="http://www.president.gov.ua/news/vitannya-prezidenta-zhitelyam-mista-zhitomira-iz-dnem-mista-43174" title="Вітання Президента жителям міста Житомира із Днем міста">
    <p>Шановні житомиряни!<sb/></p>
    <p>Вітаю вас із днем міста.<sb/> Вам пощастило жити і працювати в одному з найдавніших обласних центрів України.<sb/></p>
    <p>Житомиру - місту, яке, підтверджуючи свою назву, і зараз відстоює мир в Україні, місту, яке одним із перших отримало Магдебурзьке право і до проголошення незалежності підняло синьо-жовтий стяг, - сьогодні 1133!<sb/></p>
    <p>Тут середньовічними підземеллями і храмами дихає історія, тут ви творите сучасність, незмінно звіряючи дії і кроки з подвигом Героїв Небесної Сотні.<sb/></p>
    <p>Нині Житомир - це уже багатьом співвітчизникам відома 95 окрема десантно-штурмова бригада, і потужний волонтерський рух, і спільні зусилля управлінців та жителів міста задля його процвітання і розвитку.<sb/></p>
    <p>Зі святом, дорогі житомиряни!<sb/></p>
  </doc>
  <doc author="" date="2017-09-13 20:59" src="http://www.president.gov.ua/news/zaluchennya-mizhnarodnih-partneriv-dopomozhe-realizuvati-coref-43262" title="Залучення міжнародних партнерів допоможе реалізувати реформу інтернатних закладів на найвищому рівні – Микола Кулеба">
    <p>Сьогодні Уповноважений Президента України з прав дитини Микола Кулеба спільно з народним депутатом України Ганною Гопко презентували для представників посольств та міжнародних організацій Національну стратегію реформування системи інституційного догляду та виховання дітей на 2017 – 2026 роки.<sb/> Презентація відбулася у Комітеті закордонних справ Верховної Ради за підтримки Національного офісу реформи <w correct="деінституціалізації">деінституцалізації</w> і пройшла під гаслом «Краще майбутнє для дітей України».<sb/></p>
    <p>«Дуже важливо, щоб наші міжнародні партнери чітко розуміли про те, які зміни відбуваються в Україні.<sb/> Реформа закладів інституційного догляду і виховання дітей має на меті забезпечити дітей і сім’ї необхідними послугами, щоб діти зростали в любові, повазі і, найголовніше – в сім’ї, а не інтернатному закладі.<sb/> Міжнародним партнерам потрібно усвідомлювали, що це є одна з пріоритетних реформ, яку підтримують Президент і Уряд», - наголосив Микола Кулеба.<sb/></p>
    <p>«Держава витрачає 7 млрд грн у рік на 106 тисяч дітей, ізольованих у дитячих будинках, яких маємо 751.<sb/> Проте 85% коштів насправді йде на утримання застарілих будівель, на зарплати персоналу та інші видатки, тоді як на дітей залишається лише 15%.<sb/> Ця система за своєю суттю є нічим іншим, як в’язницею, ідеологічно радянською, наскрізь корумпованою, з щоденним приниженням гідності, а часто – насильством над дітьми. За статистикою, 23% з них після того, як залишали в дорослому віці інтернат, не змогли соціалізуватися, 90% – не спроможні на самостійне життя, 50% – обирають злочинний шлях і соціальне дно», – зазначила Ганна Гопко.<sb/></p>
    <p>Наприкінці зустрічі представники дипломатичних представництв погодились всіляко підтримувати реформу інституційних закладів, а Уповноважений висловив сподівання, що наступні зустрічі з міжнародними партнерами, які відбудуться вже найближчим часом, пройдуть не менш конструктивно, допоможуть поглибити співпрацю і якісно реалізувати реформу закладів інституційного догляду та виховання дітей.<sb/></p>
  </doc>
  <doc author="" date="2017-05-27 15:50" src="http://www.president.gov.ua/news/bezdogannim-provedennyam-finalu-ligi-chempioniv-2018-roku-mi-41634" title="Бездоганним проведенням Фіналу Ліги Чемпіонів 2018 року ми зможемо довести не випадковість наших прагнень бути повноправним членом Європейського співтовариства - Оргкомітет">
    <p>В Адміністрації Президента України відбулося засідання Оргкомітету з підготовки та проведення в Україні фіналів Ліги Чемпіонів 2018 року з футболу.<sb/> Участь у нараді взяли керівники міністерств, відомств, столиці та інших, залучених до підготовки органів влади.<sb/> Засідання пройшло у символічну дату.<sb/> Якраз 26 травня наступного року Київ прийматиме фінал Ліги Чемпіонів, який є наймасовішим щорічним спортивним заходом у світі<sb/></p>
    <p>Під час свого виступу заступник голови Організаційного комітету, президент Федерації футболу України Андрій Павелко подякував за налагоджений високий рівень співпраці між різними установами: «Саме завдяки особистій підтримці Президента України Петра Порошенка УЄФА довірив Києву почесне право приймати у 2018 році фінал Ліги Чемпіонів.<sb/> Вдячний Президентові України, Главі Адміністрації, керівникам всіх міністерств, відомств та владі Києва за продуктивну і оперативну взаємодію у питаннях підготовки до надважливого футбольного дійства.<sb/> Це події, бездоганним проведенням яких ми зможемо у черговий раз довести міжнародній спільноті не випадковість своїх прагнень бути повноправним членом Європейського співтовариства».<sb/></p>
    <p>Очікується, що цьогорічний фінал Ліги Чемпіонів 3 червня у столиці Вельсу Кардіффі відвідають до 170 тис. іноземних вболівальників.<sb/> За попередніми оцінками, схожа кількість гостей завітає й наступного року до Києва.<sb/> Столиця буде готовою до такого навантаження, доповів на засіданні Оргкомітету очільник міста Віталій Кличко: «Ми зуміли успішно підготуватися до пісенного конкурсу «Євробачення» за півроку, тепер же у нас є цілий рік.<sb/> Аеропорти та готелі готові приймати гостей.<sb/> У нас є величезне бажання показати Київ із найкращої сторони та на найвищому рівні провести фінал Ліги чемпіонів».<sb/></p>
    <gap/>
  </doc>
  <doc author="" date="2017-09" src="http://www.president.gov.ua/press-office/vidvidannya-prezidentom-trenuvan-predstavnikiv-nacionalnoyi-1962" title="Відвідання Президентом тренувань представників національної збірної команди України для участі у змаганнях «Ігри нескорених»">
    <p>12 вересня о 13:00 Президент України Петро Порошенко відвідає тренування представників національної збірної команди України для участі у змаганнях «Ігри нескорених» (стадіон «Спартак», вул. Кирилівська, 105, м. Київ).<sb/></p>
    <p>Акредитацію представників ЗМІ проводить Департамент прес-служби АПУ за телефонами (044)  255-78-13, 255-68-67 до 11:00.<sb/></p>
    <p>Акредитовані представники ЗМІ запрошуються з 12:20. Вхід за редакційним посвідченням та паспортом.<sb/></p>
  </doc>
  <doc author="Шавалюк Любомир" date="2017-08-10" src="http://tyzhden.ua/Economics/197939" title="Зазирнути в майбутнє. Як характер інвестицій дає змогу зробити економічний прогноз">
    <gap/>
    <p>Сьогодні динаміка інвестицій дає привід для оптимізму.<sb/> Хоча загальний їх обсяг поки що менший, ніж у «докризовому» ­2013-му на 10,6% (тут і далі порівнюємо статистику перших кварталів відповідних років), він досить жваво зростає.<sb/> Важливо, що, попри істерію навколо негативного впливу блокади ОРДіЛО на економіку України, капітальні інвестиції зберігають динаміку.<sb/> Так, у I кварталі 2017-го їх обсяг в економіку збільшився на 21,4%, а в промисловість — на 29,1%.<sb/> Відтак цілком можливо, що за збереження такої тенденції темпи поквартального приросту ВВП до кінця року набиратимуть обертів.<sb/> А це, безумовно, хороші новини та привід для оптимізму.<sb/></p>
    <gap/>
    <p>Флагманом інвестиційного зростання очікувано є сільське господарство.<sb/> За час кризи обсяг вкладень у цей сектор збільшився у 2,5 раза й у I кварталі 2017-го становив 10,8 млрд грн (див. «Нові лідери»).<sb/> Можна сказати, що агровиробництво не помітило кризи взагалі.<sb/> Прикметно, що ще 2010-го сільське господарство освоювало менший обсяг інвестицій за цілий рік, ніж тепер лише за квартал.<sb/> На сьогодні капітальні інвестиції в нього становлять 16,7% їх загального обсягу в країні (одну шосту!), хоча 2013-го їхня частка не перевищувала 4,8% (менш як одна двадцята).<sb/> Галузь динамічно розвивається, а інвестиції в неї протягом останніх двох років щокварталу зростають щонайменше в 1,5 раза у річному вимірі.<sb/> Темп шалений, але навіть його можна збільшити, якщо розумно запровадити ринок землі.<sb/> Однак це потребує зваженої державної політики, продуманих кроків.<sb/> А поки їх немає, галузь розвивається сама по собі, завдяки власному потенціалу, без особливого сприяння держави.<sb/></p>
    <p>Найстрімкіше протягом 2014–2017 років інвестиції зростали в сегменті наземного й трубопровідного транспорту — у понад 3,5 раза, завдяки чому частка в усіх капіталовкладеннях піднялася з 1,1% до 5,7%.<sb/> Нарешті Україна почала вкладати в транспортну інфраструктуру.<sb/> І результат помітний не тільки за статистикою вкладень: багато доріг, якими ще три роки тому неможливо було проїхати без утрат, зараз у цілком нормальному стані.<sb/> Хоча обсяг інвестицій тут менший, ніж у сільському господарстві (3,7 млрд грн за квартал), це також дуже перспективна галузь.<sb/> Україна має високий транзитний потенціал, навіть попри війну на Донбасі.<sb/> Тому інвестиційний цикл у транспортну інфраструктуру тільки починається й триватиме ще багато років, маючи такий собі оздоровчий вплив на економіку та розхитану психіку українських водіїв.<sb/> Якщо говорити про промисловість, то найбільша динаміка інвестицій спостерігалася в деревообробці та суміжних сегментах: триразове зростання протягом 2014–2017 років.<sb/> Важко сказати, що саме визначило такий бурхливий розвиток галузі.<sb/> Можливо, заборона на експорт лісу-кругляку.<sb/> А може, суттєве знецінення гривні, яке з огляду на значну частку українських матеріалів та комплектуючих у собівартості кінцевої продукції галузі підвищило її цінову конкурентоспроможність.<sb/> Хоч би якою була причина, зростання інвестицій у цей сегмент рано чи пізно дасть результат — збільшення кількості робочих місць та доданої вартості.<sb/></p>
    <gap/>
    <p>Звісно, є досить чутливі до кризи галузі.<sb/> Мине час — і в них почнуть інвестувати, обсяг виробництва відновиться.<sb/> Зокрема, це будівництво (інвестиції впали на 23%), фінансова та страхова діяльність (-7,3%), яка повинна пережити глибоке очищення банківської системи й адаптуватися до нових правил гри, виробництво автотранспортних засобів (-27%), що дуже залежить від рівня доходів населення, а він помітно знизився внаслідок кризи.<sb/> Однак усі ці галузі, з дозволу сказати, вторинні: вони не визначають структури економіки, а за сприятливої кон’юнктури завжди зростають разом з усіма як за обсягом інвестицій, так і за масштабами виробництва.<sb/> Коли в згаданих секторах справи йдуть добре, можна вважати, що економіка цілковито відновилася після кризи.<sb/> Але до того моменту нам треба ще трохи почекати.<sb/></p>
  </doc>
  <doc author="" date="2017-09-16" src="http://tyzhden.ua/World/199502" title="The Economist: Довга рука султана">
    <gap/>
    <p>Європейські країни бояться не просто підтримки Ердогана своїми турецькими громадами, а імпорту патологій Туреччини.<sb/> Після невдалого перевороту в липні 2016-го в країні почався бойкот турецько-німецьких підприємств, які підозрюють у симпатіях до ґюленістів, а також переслідування їхніх власників.<sb/> Турки в Німеччині стишують голос, коли їх запитують про політику, а політологи розповідають, що їм складно знайти тих, хто погодився б говорити.<sb/> «Людям дедалі важче дивитися одне одному в очі», — каже курдський активіст із Кельна Джахіт Базар.<sb/></p>
    <p>Німецькі політики звинувачують у поглибленні такого розколу організації на кшталт DITIB (Турецько-ісламська спілка релігійних установ) — німецьке відгалуження турецького управління у справах релігії Діянет, засноване світськими урядами Туреччини в 1980-х для протидії більш консервативним організаціям.<sb/> Спостерігачі звинувачують DITIB у тому, що вона копіює Діянет у питанні політизації релігії.<sb/> Діянет відкликала з Німеччини деяких імамів після звинувачень їх у шпигунстві за власними прихожанами.<sb/> Німецькі міністри запропонували, щоб кельнська DITIB розірвала зв’язки з турецькою державою.<sb/> Представниця DITIB Айше Айдін твердить, що несправедливо за діями жменьки осіб судити про всіх 800 імамів цієї організації.<sb/> Проблеми вже були в інших країнах: у Бельгії влада фламандської частини відкликала офіційний дозвіл однієї з найбільших тамтешніх мечетей через підозри в шпигунстві.<sb/></p>
    <p>DITIB уже не вперше викликає неоднозначну реакцію.<sb/> У Кельні вона збудувала імпозантну, найбільшу в Німеччині мечеть.<sb/> Це налякало місцевих мешканців, яким не подобається аж таке видиме вторгнення ісламу в це традиційно католицьке місто.<sb/> Нещодавно для вірян відкрилася молитовна зала мечеті, величезні вікна якої спроектовані так, щоб заливати її світлом, таким чином «сприяючи прозорості»; на нижньому поверсі міститься міні-маркет, який, за словами Айдін, має «зняти страхи й бар’єри для контактів» серед немусульман — їх запросять відвідувати заклади (халяльного) харчування, які відкриються цього року.<sb/> Мечеть випромінює нову впевненість німецького ісламу, хоча покликана задовольняти потреби не настільки впевненого покоління.<sb/> «Я не можу уявити Німеччину своєю батьківщиною», — каже вже немолодий механік Реджеп, якого батьки ще в дитинстві привезли з Анатолії до Кельна.<sb/> У цей час замотані хустками дівчатка радісно роблять селфі перед височезними мінаретами мечеті.<sb/></p>
    <gap/>
  </doc>
</docs>
