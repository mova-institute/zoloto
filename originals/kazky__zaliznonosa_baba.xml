<doc src="http://dobra-kazka.at.ua/dir/kazki_narodiv_svitu/ukrajinski_kazki/zaliznonosa_baba/53-1-0-123">
  <p>Раз був, де не був, за темними лісами, за глибокими морями, від нас на сімдесят сім держав, а ще далі — на десять горобиних кроків і на двадцять блошачих скоків. Жив там один чоловік, який мав стільки діточок, як на решеті дірочок, і ще одним більше. Діти такі, ніби з лантуха картоплі насипав: малі, більші, ще більші.</p>
  <p>Журився чоловік, що йому робити з діточками, бо був такий бідний, як церковна миша. Коли дивився на дітей, то серце йому розривалося: бліді, голодні й такі слабенькі, що падуть од вітру.</p>
  <p>Думав, думав чоловік, як зарадити біді, але ніяк не годен був щось надумати. Ще доки жила жінка, сяк-так тягнули з дня на день, а як померла, то всі біди посипалися на його бідну голову. Крутив, вертів на всі боки, айбо чим далі, тим гірше виходило.</p>
  <p>Каже собі чоловік: «Гей, та сього вже не можна витерпіти! Піду світом, щастя пошукаю, бо як удома сидітиму, усі погинемо».</p>
  <p>Так і зробив. Нагодував дітей, чим було, взяв на плече сокиру і пішов широким світом.</p>
  <p>Іде, йде, йде. Раз лиш заблудив у глибокий ліс. Застала його така ніч, що в потемок можна би сокирою затяти. Айбо чоловік не стає, а все далі йде. Коло півночі вже й сили не має іти, але боїться лягти відпочити, щоб звір його не розірвав.</p>
  <p>Раптом далеко перед ним щось блиснуло. Чоловік — за світлом, за світлом і дійшов: світло виливалося з маленької хижки, що була серед лісу.</p>
  <p>Чоловік заглянув у вікно: лампа світить і вогонь горить, аж іскри розлітаються, начеб якась невидима сила гребла грань у пічці.</p>
  <p>Чоловік подумав: «Ой, то би добре зігрітися й просушитися». Бо падав дощ, і плаття подорожнього геть чисто промокло. А громи так почали бити, що душа із чоловіка мало не вискочила вон.</p>
  <p>— Но, буде що буде, я зайду до хижі. Ачей, мене не вб’ють, а як будуть бити, то і я маю сокиру!</p>
  <p>Погрюкав у двері. Ніхто — нічого. Погрюкав .удруге. Тихо. Натис на двері — вони відчинилися. Переступив поріг, а в хижі тепло-тепло, і чимось приємно пахне. Але хижа порожня. Розглядає, ходить чоловік по хаті, але ніде живої душі!</p>
  <p>Став коло вогню, сушить плаття. Потім сів на лавицю і гріється. Тут так добре, а надворі темна ніч, дощ ллє, громи бухають! Чоловік думає собі: «Хто тут жиє й чому так красно пахне?..» Глипнув на стіл, а там усяка їжа й пиття: м’ясо печене, курка, калачі — що лиш загадати!</p>
  <p>«Но,— говорить собі чоловік,— вже нагрівся, а тепер наїмся, бо й черево, чую, біду робить...»</p>
  <p>Сів до столу й почав уплітати. їсть то одне, то друге й попиває. їв і пив доти, доки в нього лізло. А потім набив піпу, запалив та й курить, як із комина...</p>
  <p>Нараз позирає, а поряд на лавці паскудна чорна кішка, і на нього очі витріщила. Хотів відігнати, а вона тої ж хвилини щезла. «Гм! —думає чоловік.— не бачив, коли з’явилася, не бачив, куди й зникла. На мою душу, я потрапив у чортівську хижу».</p>
  <p>— Так і є...— озвався голос.</p>
  <p>Бідолашний чоловік глипнув у той бік, звідки почув голос, а там таке бабище сидить, що на неї й дивитися страшно: стільки на ній зморщок, як у циганки на спідниці зборок, носище такий довгий, що коли голову схилить, то в землю впинає. А той ніс із заліза: коли ним ударить, то гуде, як дзвін...</p>
  <p>Баба говорить:</p>
  <p>— Так, так, чоловіче, потрапив ти до чортівської хижі. Я чортова мати. Зараз прийде із пекла мій син і візьме тебе в руки. А ще, як йому скажу, що ти його полуденок з’їв, йо-йой, неборе!..</p>
  <p>Почув оце чоловік, і аж мороз пішов по ньому. Зубами цокотить. А баба продовжує:</p>
  <p>— Тут помочі не є! Ніякої. Ти пропав навіки. У пеклі чорти вилами будуть тебе шпигати, гарячою смолою поїти, у бочці із сіркою кожного дня купати. Но, добре тобі буде?</p>
  <p>— Йой,— відпрошується бідний,— душко, поможи мені. У мене купа дітей. Що буде із ними? Усі загинуть без вітця, без матері!</p>
  <p>А баба булькоче:</p>
  <p>— Підеш до пекла! Там тобі є місце. Я могла б тобі допомогти, айбо і так не допоможу!</p>
  <p>— Красунечко, поможи мені! Що хочеш я тобі зроблю, лиш най мене твій син до пекла не несе!</p>
  <p>— Но, добре. Допоможу, якщо вчиниш те, що накажу. Діло не тяжке.</p>
  <p>— Я на все пристану!</p>
  <p>— Тоді тебе визволю від пекла, зроблю щасливим та багатим, якщо візьмеш мене за жону.</p>
  <p>Чоловік, як це почув, то мало з ніг не впав. Йой, йой! Щоб він узяв за жінку стару бабу із залізним носом?! Що люди сказали б, якби побачили в селі, яку відьму він привів до хижі.</p>
  <p>А баба своє:</p>
  <p>— Так, так чоловіче! Ти бідний. У тебе діти, а жінки не маєш. Візьмеш мене й побачиш, як добре тобі буде. Та й твоїм діточкам. Я їх буду в маслі-молоці купати, а палицею по хребту мастити... Но, згоден?</p>
  <p>Що робити? І залізноносу не хочеться брати, але й у пекло йти не має дяки.</p>
  <p>— Добре,— погодився.— Візьму тебе за жінку, тільки врятуй від пекла!</p>
  <p>— Домовилися! А тепер збираймося до тебе, щоб ми до ранку були вже на місці.</p>
  <p>Та й відразу вибігла, як молодиця. За якусь хвилину привела віслюка. Потім принесла міхи й повела чоловіка до підземної комори. А там чого тільки нема! Всіляке плаття дороге — чоловіче і жіноче, їжа та пиття, яке лиш загадати... Гроші золоті й срібні, дороге каміння різних кольорів...</p>
  <p>Баба каже:</p>
  <p>— Но, дорогий мій газдику, се твоє й моє. Пакуй у міхи, що в них тільки влізе, повеземо до твоєї хижі.</p>
  <p>Насипали золота, срібла, діамантів, напакували дорогого плаття, а зверху поклали їжу і напої. Міхи звалили на візок, що напоготові стояв коло хати. Впряг чоловік осла, і рушили в дорогу.</p>
  <p>Їхали цілу ніч, дрімаючи на возі. Коли розвиднялося, вже були на краю лісу.</p>
  <p>Баба говорить:</p>
  <p>— Не поспішай, газдику, спочиньмо тут на травичці зеленій.</p>
  <p>Чоловік спинив осла, позлізали з возика, розв’язали міхи й почали пригощатися.</p>
  <p>Силує баба чоловіка:</p>
  <p>— Їж, дорогий мій, їж! — і вибирає йому найсмачніше.</p>
  <p>Але чоловікові тепер не до їдіння і не до пиття. Усе думає, як би позбутися біди!</p>
  <p>А баба наїлася, випила пляшку міцного вина, випила другу й лиш перевернулася: сп’яніла і заснула.</p>
  <p>Чоловікові не треба було більше. Поплював у руки, взяв сокиру та коли гупнув обухом по бабиному залізному носі, той переломився. Баба закричала, а далі простерлася, як пес на паздір’ї, раз-двічі тріпнулася й померла. Айбо коли чоловік гримнув по її носі, той так загудів, що почули в пеклі:</p>
  <p>— Го-го! — закричав чорт.— Моїй мамі хтось ніс переломив... За ним! Треба схопити!</p>
  <p>І зразу вискочив із пекла.</p>
  <p>А чоловік, гадаєте, сидів? Не чекав ні хвилини. Скочив на воза й ломакою гатить віслюка. Осел-неборака не знав, у чому діло, і перелякано помчав що було духу. Возикові тільки замітувався зад то в один, то в другий бік. Уже недалеко було до села, коли чорт вийшов із лісу і знайшов свою матір з переломленим носом. Озирнувся і побачив возика — за ним! Догнав чоловіка саме в ту хвилину, коли вже той повертав до себе у двір.</p>
  <p>— Злодію, вбивце! — вигукує чорт.— Далі не жиєш!</p>
  <p>— Пусти! —кричить ґазда.— Тут уже я пан!</p>
  <p>Чорт таки тягне чоловіка, а той не дається — вчепився за стовпа.</p>
  <p>На крик вибігли діти: обдерті, кострубаті, замащені. Почали галасувати:</p>
  <p>— Йой, йой, нянько привів нам чорта! Обдеремо його і зі шкури пошиємо бочкори!</p>
  <p>— Будемо мати й м’ясо!</p>
  <p>— А з чортових рогів будуть нам трумбети!</p>
  <p>Чорт перелякався і почав просити чоловіка:</p>
  <p>— Пусти мене, ніколи не буду більше тобі шкодити.</p>
  <p>А чоловік каже:</p>
  <p>— Не пущу, най мої діти не будуть голодні.</p>
  <p>Та чорт таки вирвався. Озирнувся вже аж коло лісу. Вхопив свою матір і скочив просто в пекло.</p>
  <p>А чоловік завів у двір віслюка із возиком. І від того дня так забагатів, що не було такого багача в цілій околиці.</p>
</doc>
