<docs>
  <doc author="Малишева Вікторія" date="2017-07-29" src="http://tyzhden.ua/Society/197205" title="«Годувальники»">
    <gap/>
    <p>Зараз варіантів роботи для чоловіків у «республіці» кілька.<sb/> І коли я пригадувала їх усі, мені здалося, що це планомірна робота якихось політтехнологів — винищування всіх робочих місць, окрім місцевої «армії».<sb/> І людина зовсім нейтральних поглядів після кількох місяців безробіття почне розглядати її як єдиний нормальний варіант роботи в місті.<sb/> Взагалі єдиний.<sb/> Чим приваблює місцева «армія»?<sb/> Грошима.<sb/> Невеликими, але реальними.<sb/> Для жінки, яка «працює» там навіть на цивільній посаді, це будуть великі гроші: більші, ніж на будь-якому місці поза нею.<sb/> Із жовтня 2014 року по квітень 2015-го в «армії» платили доларами, бо привозити суми в цій валюті було легше.<sb/> Зранку виїжджала делегація в Ростов, через кілька годин привозила зарплату.<sb/> У другій половині дня гроші починали видавати за відомістю.<sb/> Окрім касира та керівника фінансового відділу у «формі», у кабінеті сидів звичайний міняла, який одразу ж міг, за бажанням, обміняти долари на рублі за місцевим курсом.<sb/> День зарплати був святим.<sb/> Спочатку чекали й бігали щохвилини дізнатися: дають уже чи ні?<sb/> Потім отримували гроші, роздавали борги й починали пити та пригадувати загиблих.<sb/> Разом були свято й поминки.<sb/> Тому зарплату найчастіше давали під вихідні, аби не такі були помітні втрати особового складу.<sb/> На моїй вулиці в «армії» відмітилися всі молоді чоловіки.<sb/> Саме відмітилися.<sb/> Хтось протримався з рік, хтось — місяць.<sb/> Причини звільнення типові: «Приїхали нові біснуваті комдиви, з ними працювати неможливо.<sb/> Те, що вони вимагають, може, нормально для регулярної армії та новобранців, але тут це ніхто не виконуватиме».<sb/> І чоловіки йдуть у нікуди — у безробіття, у пошуки старих місць роботи, у марні подорожі до Росії.<sb/> Мені один хлопчина сказав про свого батька: «Батько служить.<sb/> Він, типу, патріот».<sb/> Оце «типу» найяскравіша ілюстрація всіх мотивів зараз.<sb/></p>
    <gap/>
  </doc>
  <doc author="Фея Олег" date="2017-08-04" src="http://tyzhden.ua/Society/197189" title="Як із фундаментальних досліджень виростає наше сьогодення">
    <gap/>
    <p>Якщо ви поділяєте думку дівчини з моєї лекції, раджу придивитися до будь-якого девайса.<sb/> У ноутбуках, настільних процесорах, смартфонах, фотокамерах задіяні мільйони напівпровідникових транзисторів.<sb/> До 40-х років минулого століття напівпровідники, тобто матеріали, які можуть проводити струм лише після досягнення ним певної межі, навіть нобелівські лауреати (як-от Вольфґанґ Паулі, премія з фізики за 1945 рік) вважали непорозумінням, яке ніколи не знайде свого призначення.<sb/> Це і не метали, і не ізолятори.<sb/> Казна що, одним словом!<sb/> Після того ж, як завдяки квантовій фізиці вдалося розгадати фізичну суть цих матеріалів, що привело до винайдення транзистора, почався бум напівпровідникової електроніки, якою користуємося ми всі.<sb/></p>
    <p>У 1905-му Альберт Айнштайн використав нещодавно розроблену концепцію квантів для опису фотоефекту — явища, коли світло вибиває електрони з металів.<sb/> Власне, Айнштайн і ввів у науку слово «квант».<sb/> Фотоефект лежить в основі фоторезисторів, що входять до складу пристроїв для автоматичного сортування, обліку та перевірки якості продукції.<sb/> Інфрачервоні датчики, датчики освітлення, вуличні ліхтарі, що автоматично вмикаються і вимикаються, сонячні батареї, робототехніка, фотоапарати, прилади нічного бачення.<sb/> Навіть звукове кіно стало можливим лише з використанням фотоефекту.<sb/></p>
    <gap/>
    <p>«То яка ж користь від вашої теорії відносності? — запитаєте ви.<sb/> — Викривляється там якийсь простір-час, мені з того який зиск?<sb/> Хіба фільми на кшталт «Інтерстеллару» знімати».<sb/> Загальна та спеціальна теорії відносності використовуються для розрахунку орбіт супутників.<sb/> Наприклад, для визначення точних координат завдяки GPS.<sb/> Без поправок із теорії Айнштайна щодня в координатах набігала б похибка кілька десятків метрів — і вже за тиждень-два, перебуваючи на Майдані, ви з подивом віднайшли б себе на Подолі згідно з показаннями смартфона.<sb/></p>
    <p>То ж коли наступного разу ви увімкнете GPS, щоб не заблукати в незнайомій місцині, згадайте про маленький Меркурій, що рухається трохи не так.<sb/> А «Інтерстеллар», до речі, зібрав майже мільярд доларів у прокаті — непогано так для фільму про теорію відносності, «що не має жодного практичного зиску».<sb/></p>
    <gap/>
    <p>Та повернімося до розмови, що відбулася на моїй лекції.<sb/> Я запитав, чим займається та дівчина.<sb/> Вона мистецтвознавець.<sb/> «А який практичний сенс мають картини Босха?»<sb/> — «Вони викликають естетичне задоволення!»<sb/> — «У такому разі я відповім, що рівняння Шредінґера в мене також викликає естетичне задоволення.<sb/> Адже воно ідеальне».<sb/> Понад те, завдяки, зокрема, рівнянню Шредінґера я написав цей текст на ноутбуці й надіслав до редакції через інтернет, а не набрав друкарській машинці й не ходив на пошту.<sb/> А Босх комусь може й не подобатися.<sb/></p>
  </doc>
  <doc author="Трегуб Ганна" date="2017-07-30" src="http://tyzhden.ua/Culture/196797" title="Катрін Ґфеллер: «Мовчання творців сучасного мистецтва — це легкодухість, брак здібностей»">
    <gap/>
    <p>Якщо говорити про проблеми, то багато хто із сучасної арт-спільноти відмовився зніматися в цій стрічці.<sb/> Із кола 50 я обрала 12 осіб, яких планувала фільмувати.<sb/> У процесі переговорів із ними почула приблизно таке: «Ні, я не хочу зніматися у стрічці. Втомився» тощо.<sb/> Були й ті, що погоджувалися взяти участь у моїй роботі тільки за умови, що не показуватиметься їхнє обличчя, або не записуватиметься голос. Але як без цих останніх двох компонентів забезпечити присутність особи, що є серед героїв мого кіно?<sb/> Питання відкрите, правда ж?<sb/></p>
    <p>Вісім хвилин — це короткий відтинок часу, у який треба було вмістити життя людини з усіма його радостями й розчаруваннями.<sb/> Були серед моїх героїв і такі, що просили список запитань наперед, аби підготуватися.<sb/> Вони були вдячні за можливість висловитися, чого практично ніколи не робили до цього.<sb/> У процесі вони дещо переосмислювали речі довкола себе, здобували ще певні додаткові навички.<sb/></p>
    <gap/>
    <p>«Голоси Києва», той свіжий проект, який показуватиме українську столицю для швейцарського й загалом закордонного глядача, теж не є кінематографом у повному значенні?<sb/> Про що конкретно мова?<sb/></p>
    <p>— Знову ж таки йдеться не про кіно як таке.<sb/> Це мультиінсталяція, мультимедійний мистецький об’єкт, який показує Київ не в документальний спосіб.<sb/> Коли ви поглянете на те, що в мене вийшло, вельми можливо, що не впізнаєте свого міста.<sb/> Насправді найцікавіше — це те, що поза плівкою, сам процес створення фільму, про який говоримо.<sb/> Під час роботи, перебуваючи в Києві, я намагалася зібрати докупи щонайбільше доступного мені візуального й аудіоматеріалу, думок, слів, певних нотаток того, що знадобиться для роботи в студії вже в мене вдома.<sb/> Значно більше я відтворюю побачене й почуте, є своєрідним композитором того, що втілиться як мистецький твір.<sb/> Використовую всі доступні мені засоби: фотографую, пишу на відео, нотую найдрібніші моменти, сегменти оточення, комбіную їх разом.<sb/> Таким способом перетворюю місто, з яким працюю, відповідно до власних емоцій. У цьому й полягає свобода творця — у можливості вільно висловитися.<sb/></p>
    <gap/>
  </doc>
</docs>
