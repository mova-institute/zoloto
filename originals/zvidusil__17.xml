<data>
  <chunk src="https://uk.wikipedia.org/wiki/Зелений_флюоресцентний_білок">
    <gap/>
    <p>GFP має класичну структуру бета-бареля, що складається з одного β-листа та альфа-спіралі з флюорофором в центрі. Щільно упакований бета-лист захищає флюорофор від гасіння навколишнім середовищем, а спрямовані усередину бічні ланцюги бета-бареля каталізують утворення трипептидного комплексу Ser65-Tyr66-Gly67 (позначення положень для GFP дикого типу), що утворюють флюорофор. Процес згортання проходить через серію послідовних кроків, протягом яких змінюються оптичні властивості білка, весь процес у випадку GFP дикого типу займає біля 30-40 хвилин і називається «дозріванням» білка. Деякі модифіковані версії білка можуть мати як значно коротший (наприклад, Venus), так і значно довший час дозрівання.</p>
    <gap/>
    <p>Конфокальна мікрофотографія GFP-позитивних нейральних клітин-попередників (зелений колір) нюхової цибулини щура. RECA-1-позитивні кровоносні судини - червоний колір, GFAP-позитивні астроцити - синій колір</p>
    <gap/>
  </chunk>
  <chunk src="https://uk.wikipedia.org/wiki/Справа_31_серпня">
    <gap/>
    <p>Справа 31 серпня (Масові заворушення 31 серпня, Справа захисників Конституції) — кримінальне провадження, яке розслідується Національною поліцією, Службою безпеки та Генеральною прокуратурою України за фактом масових заворушень, поєднаних із нанесення тілесних ушкоджень працівникам міліції та військовослужбовцям Національної гвардії України, а також смертей та поранень працівників міліції та військовослужбовців Національної гвардії України в результаті метання, за версією української влади, гранати РГО з натовпу в лаву правоохоронців, що було кваліфіковано як організований терористичний акт.</p>
    <gap/>
  </chunk>
  <chunk src="https://uk.wikipedia.org/wiki/Бучацькі_ГЕС">
    <p>У місті Бучачі якийсь час діяли водночас 2 ГЕС: одна називалася міською (вважалася комунальною), інша — «на Топольках», яка після відновлення діє й нині.</p>
    <gap/>
  </chunk>
  <chunk src="https://uk.wikipedia.org/wiki/Алтар-де-Сакріфісіос">
    <gap/>
    <p>Місто складається з трьох близько розташованих, але цілком самостійних архітектурних груп, позначених буквами латинського алфавіту: «А», «В» і «С». На півночі ці групи обмежені річкою Пасьйон, на сході — низькою болотистою рівниною, а на півдні — невеликим, глибоким (до 4 м) яром струмка Сан-Фелікс. На заході місто не має чітко виражених меж, там знаходиться зручна для життя місцевість і декілька нечисленних груп житлових будівель, загальною чисельністю до 40 «пагорбів».</p>
    <gap/>
  </chunk>
  <chunk src="https://uk.wikipedia.org/wiki/Нечаяне">
    <gap/>
    <p>9 серпня 1941 року село захопили нацисти. 28 березня 1944 року — День визволення села Нечаяне. 120 нечаянців відзначені орденами та медалями за мужність і відвагу на фронтах Другої світової війни.</p>
    <gap/>
  </chunk>
  <chunk src="https://uk.wikipedia.org/wiki/Спека_у_Пакистані_(2015)">
    <gap/>
    <p>У місті Карачі станом на 24 червня 2015 року загинуло близько 830 осіб. Приводом до смерті стали зневоднення та тепловий удар. Загальна кількість загиблих у провінції Сінд складає від 830-1,213 осіб. Поки що 119 трупів були доставлені в лікарню Шахід Аббасі, 219 тіл в JPMC (місцевий госпіталь) та ще близько 98 загиблих у Цивільний Госпіталь. Численні трупи знаходять у приватних медичних закладах. Також поніс втрати і місцевий зоопарк: через спеку загинуло 7 тварин.</p>
    <gap/>
  </chunk>
  <chunk src="https://uk.wikipedia.org/wiki/Музей_Івана_Гончара">
    <gap/>
    <p>Колекція музею налічує понад 15 тисяч етнографічних та мистецьких одиниць, серед яких 2,7 тисяч зразків тканини (рушники, сорочки, верхній одяг, килими, взірці вишивок), близько 700 предметів кераміки (гончарний посуд, дитяча іграшка, кахлі), колекція писанок, дерев'яні різьблені речі, вироби з металу та скла, колекція народних музичних інструментів (кобзи, бандури, цимбали, сопілки, колісна ліра, цитра, коза, трембіти, флояра та інші). Пріоритетною у колекції Музею є збірка українських народних картин, зокрема, славнозвісних «Козаків Мамаїв», а також ікон народного письма (500 одиниць). Окремими полотнами представлено професійне малярство. Також в Центрі зберігається особиста бібліотека I. М. Гончара, що нараховує 2 750 книг.</p>
    <gap/>
  </chunk>
  <chunk src="https://uk.wikipedia.org/wiki/Російсько-шведська_війна_(1741—1743)">
    <gap/>
    <p>Посол Нолькен видав необхідну суму. Скільки їй видав Шетарді — точно не встановлено. Відомо, наприклад, що у вересні 1741 він видав їй 2 тисячі золотих. Гроші Швеції та Франції були використані як на підкуп гвардійців, так і на оплату боргів Єлизавети, що виражався в десятках тисяч рублів. Посол Нолькен повідомив у Стокгольм, що Російська імперія на межі державного перевороту і що війська не будуть битися за Анну Леопольдівни. У Стокгольмі дійшли висновку, що достатньо одного тільки виду шведських військ, щоб влада Анни Леопольдівни і німців зруйнувалася, а нова імператриця в подяку за допомогу щедро наділить шведського короля російськими землями.</p>
    <gap/>
  </chunk>
  <chunk src="https://uk.wikipedia.org/wiki/Дженніфер_Еністон">
    <gap/>
    <p>У 2007 році доходи Еністон за підрахунками журналу Форбс склали $ 14 мільйонів. Найбільший гонорари вона отримала за фільми «Розлучення по-американськи» (2006, $ 8,000,000), «Ходять чутки» (2005, $ 8,000,000), «А ось і Поллі!» (2004, $ 5,000,000), «Рок-зірка» (2001, $ 3,000,000) і «Портрет досконалості» (1997, $ 2,000,000).</p>
    <gap/>
  </chunk>
  <chunk src="https://uk.wikipedia.org/wiki/Малина_звичайна">
    <gap/>
    <p>Ягоди дуже ніжні, нетранспортабельні, легко мнуться, тому збирати їх треба обережно в такій стадії стиглості, яка залежить від використання. Збирають ягоди вручну і складають у невеликі плетені кошики, в яких і транспортують до місць переробки чи споживання. При сортуванні видаляють сторонні домішки і перестиглі та пошкоджені ягоди. На пунктах переробки малину переробляють протягом восьми годин після приймання. Плоди миють у холодній воді, відділяють домішки, витримують у двох відсотковому розчині солі, щоб позбутися личинок малинового жука, і використовують для варення, консервування з цукром, приготування сиропів, соків, желе.</p>
    <gap/>
  </chunk>
  <chunk src="https://uk.wikipedia.org/wiki/Довгоносик_малиново-суничний">
    <gap/>
    <p>Зимують жуки під грудочками землі, опалим листям та іншими рослинними рештками. Навесні, в кінці квітня — на початку травня, виходять з місць зимівлі і живляться молодими листочками, бутонами, черешками листків. На початку цвітіння суниць та малини самки відкладають у бутони по одному яйцю, прогризаючи збоку кожного бутона заглибину. Після цього самка підгризає квітконіжку, яка надламується і в'яне. Через деякий час бутон опадає на землю разом з личинкою. Одна самка відкладає до 100 яєць, яйця дрібні. Личинки виходять з них через 6-7 днів, живуть у бутонах до 26 днів і за цей час виїдають весь їх вміст. Там же, в бутонах, личинка заляльковується, а через 7-11 днів лялечки перетворюються на жуків. Молоді жуки з'являються в середині липня, а в кінці липня — на початку серпня ховаються на зимівлю. Пошкоджує спочатку ранні сорти суниць, потім перелітає на пізніші, а потім на малину.</p>
    <gap/>
  </chunk>
  <chunk src="https://uk.wikipedia.org/wiki/Проаілурус">
    <gap/>
    <p>Проаілурус ймовірно був предком Псевдолурусу, який жив 10-20 мільйонів років назад, і напевно призвів до головної лінії котячих, включаючи вимерлих махайродових та існуючих сьогодні малих кішок та пантерових.</p>
    <gap/>
  </chunk>
  <chunk src="https://uk.wikipedia.org/wiki/Випадковий_фактор">
    <gap/>
    <p>Канадський лікар винаходить унікальний апарат, який здатен виліковувати людей, повертаючи процес хвороби назад. Мимоволі він стає жертвою перестрілки і отримавши вогнепальне поранення, використовує винахід на собі. Рана затягується, але разом з цим доктор виявляє, що він потрапив у дивний світ, який є дзеркальним відображенням.</p>
    <gap/>
  </chunk>
  <chunk src="https://uk.wikipedia.org/wiki/Державний_службовець">
    <gap/>
    <p>Особа, яка вступає на державну службу, зобов'язана до призначення на посаду державної служби вийти зі складу виконавчого органу чи наглядової ради підприємства або організації, що має на меті одержання прибутку (крім випадків, коли особа здійснює функції з управління акціями (частками, паями), що належать державі або територіальній громаді, та представляє інтереси держави або територіальної громади в раді товариства (спостережній раді), ревізійній комісії господарського товариства), припинити іншу оплачувану або підприємницьку діяльність, крім викладацької, наукової і творчої діяльності, медичної практики, інструкторської та суддівської практики із спорту.</p>
    <gap/>
  </chunk>
  <chunk src="https://uk.wikipedia.org/wiki/MTOR">
    <gap/>
    <p>mTOR входить до складу двох мультимерних білкових комплексів, що відрізняються активаторами, мішенями, та чутливістю до рапаміцину. mTOR комплекс 1 — TORC1, що містить білок raptor, стимулює ріст клітин шляхом пришвидшення біогенезу рибосом і трансляції, сповільнення деградації білків і активації захоплення поживних речовин із середовища. TORC1 чутливий до рапаміцину. До складу TORC2 (mTOR комплекс 2) входить білок rictor, цей комплекс регулює цитоскелет через родину ГТФаз Rho і допомагає активувати кіназу Akt.</p>
    <gap/>
  </chunk>
  <chunk src="https://uk.wikipedia.org/wiki/Проект_НАТО–Україна_«Запобігання_повеням_в_Україні»">
    <gap/>
    <p>За проектом передбачається встановити і об'єднати у мережу сім автоматичних станцій у 2012 році. НАТО надала «стартовий капітал» для здійснення цього проекту. У майбутньому буде потрібно 70 таких станцій для того, щоб виявляти повені і давати попередження на ранніх етапах. Вони надсилатимуть інформацію про рівні води, повітряні опади і температуру повітря і води до гідрометеорологічних центрів у Луцьку, Україна, і Бресті, Білорусь, і водночас розміщувати цю інформацію в режимі он-лайн. У майбутньому буде легко додати інші вимірювальні прибори, наприклад, для моніторингу за ядерними ізотопами. Якщо вода підніметься суттєво, можна буде здійснювати негайні запобіжні заходи і попередити мешканців цих регіонів. Маючи постійний потік даних легше також виявляти тенденції і робити кращі прогнози, а також шукати шляхи мінімізації впливу повеней. «Наприклад, може виявитися, що розширення певних заливних територій для того, щоб вони поглинали більше води, зменшить загальний рівень повеней і завдану шкоду», – каже Міхаеліс.</p>
    <gap/>
  </chunk>
  <chunk src="https://uk.wikipedia.org/wiki/Пістолетне_руків%27я">
    <gap/>
    <p>Наприклад, пістолетне руків'я автомату АК-74 виготовлена з бакеліту та складається з обойми у верхній частині для запобігання розколювання руків'я від ударів, гнізда для приміщення підстави пістолетного руків'я, лазу для приміщення спускової скоби і гнізда для шайби гвинта в нижній частині, що кріпить крізний гвинт в каналі руків'я.</p>
    <gap/>
  </chunk>
  <chunk src="https://uk.wikipedia.org/wiki/Ан-132">
    <gap/>
    <p>Літак створений як багатоцільовий сухопутний всеаеродромний близько- та середньомагістральний дводвигунний турбогвинтовий однофюзеляжний дозвуковий легкий транспортний моно-високоплан нормальної схеми 3-го класу.</p>
    <gap/>
    <p>Експлуатація літака в транспортному варіанті передбачає повну автономність при базуванні на слабко- та не підготовлених аеродромах завдяки вбудованому комплексу завантаження/розвантаження та із застосуванням допоміжної силової установки.</p>
    <p>Ан-132 також може виконувати повітряне десантування вантажів на парашутних платформах та парашутистів, перевозити людей, транспортувати хворих та поранених в умовах надзвичайних ситуацій.</p>
    <gap/>
    <p>Відповідно до цієї Угоди, Науково−технологічний центр імені короля Абдулазиза (KACST), компанія «Taqnia Aeronautics» та ДП «АНТОНОВ виконають доробку існуючої моделі літака (Ан−32) з метою забезпечення приросту характеристик літака стосовно корисного навантаження, дальності польоту і злітних параметрів. Заходи з доробки також включатимуть доробку кабіни екіпажу з використанням комплексних сучасних навігаційних приладів американського виробництва, що дозволить екіпажу виконувати складніші завдання, а також доробку багатьох інших елементів, які значно поліпшать можливості літака порівняно з його старою версією. Нова модель літака носитиме назву Ан−132 і Саудівська Аравія також матиме право інтелектуальної власності і володітиме конструкторськими кресленнями на літак.</p>
    <gap/>
  </chunk>
</data>
