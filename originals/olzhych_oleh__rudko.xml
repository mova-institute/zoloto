<doc author="Ольжич Олег" date="" src="http://shron.chtyvo.org.ua/Olzhych/Rudko.txt" title="Рудько">
  <div>
    <p>Отже, я розповім вам про півня.<sb/> Не про величезного слона чи хижого лева, а про звичайного півня, яких ви безліч бачили за своє молоде життя.<sb/> Ви, може, не пригадуєте, але я знаю, що колись ви були з ним в дуже близьких відносинах.<sb/> Він вабив вас непереможно до себе яскравістю барв та дзвінким голосом, і ви, пручаючись в обіймах матері, тяглись до нього малими рученятами.<sb/></p>
    <p>Згодом, коли ви навчились ходити та копатись в піску посеред подвір'я, ви відчули до нього пошану.<sb/> Ви уступалися йому з дороги або, кинувши всі скарби, стрімголов бігли в сіни і причиняли за собою двері, коли він надходив занадто близько.<sb/> Ще за якийсь час ви шпурляли в нього тоді, як виводив свою голосну пісню, грудками, і нарешті він став для вас зовсім байдужим.<sb/> Предивний птах з закрученим хвостом перестав для вас існувати.<sb/></p>
    <p>І от роки живете ви побіч себе, тішитеся з літа, нудьгуєте взимку, і, правду кажу, ви менше знаєте про те, що твориться в душі вашого колишнього приятеля, ніж він, що відчуваєте ви!<sb/> Сором, сором!<sb/> Отож — про півня.<sb/> Слухайте!<sb/></p>
    <p>В сінях було душно, і сіра чубата квочка, що два дні тому була перенесена сюди з прохолоди стайні, часто дихала розкритим дзьобом.<sb/> Квітневе сонце таки добре припікало!<sb/> Можна було б устати й напитись з мисочки, що стояла коло гнізда, але вона досиджувала сьогодні свій двадцятий день і обурювалась на саму згадку про воду чи пшоно, яке лежало поруч золотою купкою, не зачеплене ще від позавчора.<sb/> Двадцять днів!<sb/> Це вам не хруща проковтнути!<sb/></p>
    <p>Її майже голі від сидіння груди горіли останнім огнем, який могла видушити матерня любов з виснаженого тіла.<sb/> Ще доба, ні, не доба, ще кілька годин — і прийде найщасливіший мент її життя, мент, за який можна віддати все, витерпіти всі муки!<sb/></p>
    <p>Яйця були якраз в міру теплі, й, перевертаючи їх ніжно дзьобом з одного боку на другий, вона всією своєю істотою відчувала в кожному маленьке скорчене тільце і величну силу життя, що його наповняла.<sb/> Година ще!<sb/></p>
    <p>А проте я не оповідатиму, що сталося за годину.<sb/> Я не малюватиму вам щастя матері, коли тріснула перша шкарлупи-на і звідти почулось жалібне хлипання немовляти.<sb/> Я не маю для цього гідних барв.<sb/> Не згадуватиму і всіх тих переживань, що їх мали нові мокрі громадяни світу, коли ступили на межу свідомого життя.<sb/> Вони мало чим ріжнилися від ваших власних, коли ви були в такому становищі.<sb/> Безліч незрозумілого, дивного і сила неприємного, як-от шкарлупка, що хоче одстати від пупика, або погана колюча соломина.<sb/></p>
    <p>Прийшла господиня і, вийнявши, щоб не подушилися між яйцями, тих, що вже обсохли, поклала в решето та поставила на піч.<sb/> Тут зібралися вони всі 15 (не було ні одного бовтуна чи заморка), тут навчились підводитись на ноги і вперше відчули голод, що відтоді став їх найвірнішим товаришем на ціле життя.<sb/></p>
    <p>Здебільшого лежали вони, притулившись одне до одного, і тихенько пищали, немов заспокоювали самі себе.<sb/> Якийсь заворушиться, і всі прокидаються зі свого напівсну та вибухають жалібним лементом.<sb/></p>
    <p>На другий день, після того, як квочка добре викупалась в піску та досхочу наїлася, під неї підпустили курчат.<sb/></p>
    <p>Чи вона пізнала своїх дітей?<sb/> Чи ті почули в ній матір?<sb/> Пізнала!<sb/> Почули!<sb/> Почули і побігли до неї на перший ніжний поклик.<sb/> Так, але, скажу вам, курка на 21 день сидіння має такий настрій, що прийняла б під свої крила цілий всесвіт.<sb/> В цей час в ній знайде собі оборонця взагалі кожне курча, нехай воно навіть убереться вже в колодочки.<sb/></p>
    <p>Хитаючись на непевних ногах, розбіглись наші малі по хаті і раптом, злякавшись чи то чорної тіни, чи власної самотности, летіли назад на тихий голос матері.<sb/> Вони хотіли їсти.<sb/> Мати це чула, і, коли чиїсь великі руки покришили на долівку жовток з яйця і грудку пшоняної каши, кілька самі кинулись на неї, а решті почала поясняти призначення ціх жовтих шматочків мати.<sb/> Ніжне дрібненьке квоктання, щось наче: "так, так, так, так, так", що його вона ще в дитинстві чула від своєї матері, тепер само з'явилося на язиці.<sb/> Брала зернятка каши і знов випускала їх з рота, боячись, щоб не проковтнути ненароком коштовної страви.<sb/> Сама вона сміла їсти тільки гречку та житнє зерно, насипані поруч.<sb/> Малеча хапала гливкий жовток, давилася, чмихала. Нарешті це обридло.<sb/> Всіх стали більше цікавити очі першого найближчого або його жовтенькі пазурці.<sb/> Вони здавались особливо смашними, і то один, то другий голосно шльопався на землю, коли сусіда занадто сильно сіпав його за палець.<sb/></p>
    <p>Одно руденьке з двома блакитними латочками на спинці курча зацікавилося маминою бородою, підскочило і повисло на ній.<sb/> Квочка несамохіть тріпнула головою, і мале покотилося по землі.<sb/> Запам'ятайте собі це курча.<sb/> Задля нього одного я почав своє оповідання.<sb/> На вигляд було це звичайнісіньке мале курчатко, півник, з цікавим поглядом карих оченят та ледве помітним зубчастим гребінцем.<sb/> Він довго не міг заспокоїтись після цієї пригоди, але це не пошкодило йому за хвилину вскочити по пояс у миску з водою, яку всі тепер учились пити.<sb/></p>
    <p>Мокрий, він поліз під матір, але не міг там довго висидіти виглядав то з-під крила, то спереду, вилазив на спину або біг геть і націлявся на стіні на поважну чорну муху.<sb/></p>
    <p>Проте всьому буває кінець.<sb/> Прийшов кінець і соняшному квітневому дню, і все товариство опинилося під піччю.<sb/> Було темно, душно і не лишалося нічого іншого, як забитися в мамине пір'я і віддати себе на поталу тривожним снам.<sb/></p>
  </div>
  <gap/>
</doc>
